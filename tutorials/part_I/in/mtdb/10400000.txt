                       
        
        
                
             haber
                   
        Paşabahçe fabrikasında çalışan 870 işçinin işyerini terk etmeme eyleminde 
              bir hafta geride kaldı 
              Şişecam'da oyalama taktiği 
              İstanbul Haber Servisi - Şişecam'ın üretimi durdurma ve işçilere 15 gün 
              ücretli izin uygulaması üzerine, tarihi Paşabahçe Fabrikası'nda çalışan 
              870 işçinin 22 Temmuz'da başlattığı ''işyerini terk etmeme eylemi'' 
              sürüyor. Kristal-İş Sendikası'ndan yapılan açıklamaya göre yargı, fabrika 
              önündeki işçilerin hukuka saygılı bir biçimde beklediğini saptadı. 
              Paşabahçe Cam Fabrikası yönetimi tarafından fabrikanın işgal altında 
              olduğu iddiası üzerine Beykoz 2. Asliye Hukuk Hâkimliği'nce yapılan 
              tespitte ''işçilerin fabrika ile hizmet binası arasındaki yerde beklediği, 
              yola da taşmadıkları'' kaydedilerek işverenin tanık dinletme talebi de 
              reddedildi. 
              'Eylemin süresi sonsuz' 
              Türk-İş 1. Bölge Temsilcisi Faruk Büyükkucak , işverenin fabrikada üretimi 
              durdurduğunu ve işçilere 15 gün izin vererek ''oyalama taktiği'' 
              uyguladığını savunarak Türkiye İş Bankası Genel Müdürü Ersin Özince 'nin 
              geçen hafta Türk-İş Genel Başkanı Bayram Meral 'le yaptığı görüşmede ilk 
              kez ''fabrikanın kapandığı'' ifadesini kullandığını anımsattı. Bölgenin 
              1987 yılında Bakanlar Kurulu kararıyla ''turizm alanı'' ilan edildiğini 
              kaydeden Büyükkucak, ''İşçi inat ve ısrarla işverenden gelecek çağrıyı 
              bekliyor. Eylemin süresi sonsuz, insanlar bir cevap alana kadar fabrikadan 
              çıkmayacak'' diye konuştu. 
              İşçilerin çocukları yürüdü 
              Fabrikada çalışan işçilerin çocukları da Paşabahçe Çiğdem Mahallesi 
              İlkokulu'ndan fabrikaya kadar ''Babama iş, bana gelecek'', ''Babalar 
              işsiz, çocuklar aç'', ''Babamı işten atmayın, geleceğimizi kapatmayın'', 
              ''Okumak bizim de hakkımız'' yazılı dövizler taşıyarak yürüdü. DİSK'e 
              bağlı Genel-İş Sendikası yöneticileri ve üyeleri, cam işçilerini ziyaret 
              ederek eylemlerine destek verdiklerini belirttiler. 
              İşçilere ziyarette bulunmaları güvenlik güçleri tarafından engellenen 
              İHD'liler, fabrikaya alınmamalarını ve gazetecilerin tesisin önünden 
              uzaklaştırılmasını ''tecrit'' olarak değerlendirdiler. 
              TKP ve EMEP'liler gözaltına alındı 
              Türkiye Komünist Partisi'nce (TKP) Paşabahçe Şişe Cam Fabrikası'nın 
              kapatılmasını kınayan bildirinin dağıtımı sırasında 20 TKP üyesi gözaltına 
              alındı. EMEP üyesi 32 kişi de fabrika önünde halka destek ziyareti 
              sırasında gözaltına alındı. 
        
        
        Durağan ilçesinde sel sularına kapılan altı kişiden ikisi öldü, biri 
              yaralı olarak kurtarıldı, üç kişi kayıp 
              Sel şimdi de Sinop'u vurdu 
              Rize'de 27 kişinin yaşamını yitirdiği felaketin yaraları sarılmadan bir 
              sel haberi de Sinop'tan geldi. Durağan ilçesi Çöve köyünde önceki gece 
              başlayan aşırı yağış sonrası meydana gelen selde sulara kapılan altı 
              kişiden Hatice Akoğlu ve Sevgi Yılmaz öldü, Fadime Akoğlu yaralı olarak 
              kurtarıldı. Sel sularına kapılarak kaybolan diğer üç kişiyi arama 
              çalışmaları ise sürdürülüyor. 
              ÖMER ŞAN / CENGİZ DEMİREL 
              Doğu Karadeniz'i bir haftadır etkisi altına alan ve Rize'de 
              27 kişinin yaşamını yitirmesine yol açan sel felaketi dün de Sinop'u 
              vurdu. Durağan ilçesinde sel sularına kapılan 6 kişiden 2'si öldü, 1'i 
              yaralı olarak kurtarıldı, 3 kişi ise kayıp. Rize'de sel sularına kapılan 5 
              kişiyi arama çalışmaları da sürüyor. 
              Sinop Durağan'da önceki gece 22.30 sıralarında başlayan aşırı yağış 
              sonrası Çöve köyünde sel meydana geldi. Sel sularına kapılan 6 kişiden 
              Hatice Akoğlu ve Sevgi Yılmaz öldü, Fadime Akoğlu yaralı olarak 
              kurtarıldı. Diğer üç kişiyi arama çalışmaları ise sürdürülüyor. Sinop Vali 
              Vekili Ramazan Aksoy , kayıp 3 kişiden birisinin Şehri Ekşi olduğunu, 
              diğer 2 kişinin ise kimliğinin belirlenemediğini söyledi. İlçede çok 
              sayıda ev ve ekili arazi zarar gördü. TBMM Başkanı Ömer İzgi Vali Vekili 
              Aksoy'a gönderdiği mesajda ''Yaraların sarılması için gereken yardım ve 
              desteğin sağlanacağından kimsenin kuşkusu olmaması gerek'' dedi. 
              Kayıplara ulaşılamıyor 
              Rize'de de sel felaketinin ardından yaraların sarılması için çalışmalar 
              devam ediyor. Ancak tüm çabaya karşın bir haftadır Ramazan Şahin, Halim 
              Yıldırım, Ahmet Durmuş, Ahmet Kasap ve Mehmet Sırtlı 'ya ulaşılamadı. 
              Rize il kriz merkezinden alınan bilgeye göre ise halen 150 köy ve 
              mahalleye ulaşım sağlanamadı. 4 bin 670 dekar tarım arazisinin zarar 
              gördüğü kentte 140 iş makinesi çalışıyor. Bayındırlık ve İskân 
              Bakanlığı'nca kurulan 10 ekip ile Karayolları Genel Müdürlüğü ve Tarım İl 
              Müdürlüğü'ne bağlı ekipler hasar belirleme çalışmalarını aralıksız 
              sürdürüyor. 
              Arama, hasar belirleme ve düzenleme çalışmaları devam ederken bölgedeki 
              maddi zararın öngörülenin çok üzerinde olduğu belirtiliyor. Bölgeye 
              gönderilen 1.5 trilyon liralık yardımının yanı sıra afetten etkilenen 
              yurttaşlara çeşitli kurumlar tarafından kuru gıda da dağıtılıyor. Devlet 
              Bakanı Melda Bayer de yaptığı yazılı açıklamada, Rize ve Yozgat'ta zarar 
              görenlerin gereksinimlerinin karşılanması amacıyla son bir hafta içinde 
              yerel vakıflara toplam 292 milyar lira aktarıldığını, 260 milyar liralık 
              yeni kaynak da gönderildiğini belirtti. Evsiz kalan yurttaşların 
              barınmaları için bölgeye gönderilen çadırları afetzedeler istemedi. Bunun 
              üzerine çadırlar da dağıtılmadı. 
              Kaynağı belirsiz suları içmeyin 
              Yetkililer afetten zarar görenlerin barınma ve yiyecek sorunlarının 
              giderilmesinin ardından ulaşım, iletişim ve enerji sorunlarının 
              çözülmesine ağırlık verildiğini belirttiler. Hastalık olasılığına karşı 
              bazı bölgelerin ilaçlandığını anlatan yetkililer, yurttaşları kaynağı 
              belli olmayan suların içilmemesi yönünde sürekli uyardılar. 
        
        
              Doğu Karadeniz Bölgesi'ndeki aşırı yağış nedeniyle 150 köy ve mahalleye 
              ulaşım sağlanamıyor. 
        
        
        TİYATRO DÜNYASINDAN DİKMEN GÜRÜN 
              Şehir Tiyatroları'nda sorunlar 
              Ödenekli tiyatrolar özerk bir yapılanmaya kavuşmadığı, yıllardır üzerinde 
              konuşulan Tiyatro Yasası çıkmadığı sürece tiyatroya bürokratik 
              müdahaleler, şu ya da bu partiden gelecek baskılar kaçınılmazdır. 
              İstanbul Büyükşehir Belediyesi Şehir Tiyatroları'nda kısa bir süre önce 
              gerçekleştirilen yeni atamalarla ilgili olarak yaşananlar geçen günlerde 
              dört yönetmenin ( Ali Taygun, Başar Sabuncu, Macit Koper ve Orhan Alkaya ) 
              disiplin kuruluna verilmesiyle yeni bir boyut kazandı. Bu atamalardan 
              kaynaklanan tiyatro içi gerginlik daha net bir biçimde gün yüzüne çıktı. 
              Bir yıllık bir yönetime işten el çektirilmesi, yeni Sanat Yönetmeni ve 
              Yönetim Kurulu üyelerinin atanış biçimleri, repertuvar tartışmaları ve 
              diğer spekülasyonlar yaz rehaveti 
              içinde olan tiyatro dünyasının gündemine oturuverdi. 
              Aslında bu, ödenekli tiyatrolar bütününde hiç de yabancısı olmadığımız bir 
              resim. Çeşitli dönemlerde (en yakını geçen yıl) Devlet Tiyatroları 
              bünyesinde yaşananlar daha unutulmadı. Benzeri sorunlar, yıllar içinde 
              Şehir Tiyatroları'nda da gözlemlendi. Bugün yaşananlar, dün yaşanmış 
              olanlar ve yarın yaşanacaklar şu gerçeği bir kez daha ortaya koyuyor ki 
              ödenekli tiyatrolar özerk bir yapılanmaya kavuşmadığı, yıllardır üzerinde 
              konuşulan Tiyatro Yasası çıkmadığı sürece tiyatroya bürokratik 
              müdahaleler, şu ya da bu partiden gelecek baskılar kaçınılmazdır. 
              Temeli, Şehremini Operatör Cemil Paşa tarafından 1914'te atılan Şehir 
              Tiyatroları'nın ilk yönetmeliği 22 Ekim 1949'da çıkmış ve hepimizin 
              bildiği gibi, bugüne kadar da hemen her belediye döneminde elden 
              geçmiştir, tartışmalara yol açmıştır. İlginç olan, hemen her dönemde, 
              sanatçıların, yazarların ve basının bu kurumun bağımsız bir yapıya 
              kavuşturulması gerekliliği üzerinde ısrarla durmalarıdır. ''Sanattan gayrı 
              mülahazaları'' göz önünde bulunduran uygulamalar, tiyatro politikaları 
              sürekli olarak yerilmiştir. Bu bağlamda özellikle Haldun Taner, Lütfi Ay, 
              Siyavuşgil, Peyami Safa, Ulunay, Bedii Faik, İsmayıl Hakkı Baltacıoğlu, 
              Burhan Arpad gibi kalemlerin saptamaları önemlidir. Baltacıoğlu'nun bir 
              yazısında altını çizdiği gibi, yönetsel sorunların temelinde yatan 
              Meşrutiyet'ten bu yana tiyatro anlayışının, tiyatroya bakışın değişmemesi, 
              değişememesidir. Dünden bugüne sistem eleştirilerindeki örtüşme de dikkat 
              çekicidir. Bu bağlamda, ödenekli tiyatrolarımızdaki çalkantıların 
              nedenlerini yapısal boşluklarda aramak gerekir. Kültürel yaşam içinde tüm 
              sanat dalları gibi öncü bir misyonu olan tiyatronun ve özellikle ödenekli 
              tiyatroların sağlam bir temele oturması için sistemin masaya yatırılması 
              kaçınılmazdır.Şunun altını çizmek gerekir; Şehir Tiyatroları'nda son 
              günlerde şahit olduğumuz gelişmelerde söz konusu olan kişiler değil 
              yöntemdir, sistemdir. Bu olaylar, bir sanat kurumunda merkezden yapılan 
              atamaların ve dolayısıyla merkezden yönetimin bir kez daha tartışmaya açık 
              olduğunu ortaya koymaktadır. Çünkü, sanat kurumlarının bürokrasi 
              tarafından sarmalanması kaçınılmaz olarak sanatsal özgürlükleri de 
              kısıtlayacaktır. Bu açıdan bakıldığında; yukarıda da değindiğim gibi, 
              erozyona uğramış olan ödenekli tiyatrolar sisteminin vakit geçirilmeksizin 
              yeniden yapılandırılması gerekmektedir. 
        
        
        Her Evde Bir Paşabahçe Vardır! 
              Hani insanı hırsından ağlatan durumlar vardır, işte ben bu günlerde o 
              durumdayım. beni hırsımdan ağlatan durum Paşabahçe cam işçilerine ve 
              dolayısıyla cümle Türk halkına layık görülen muamele! Dünyanın her yerinde 
              otomasyona geçmemiş camı işleyen ''cam ustası'' neredeyse kutsal bir 
              ışıkla kuşatılmıştır. Çünkü yaptıkları iş dünyaca kutsal kabul edilir. 
              Çünkü onlar dünyanın en eski mesleğini sürdürürler. Çünkü onlar kumu 
              ateşle yoğurup dünyamızı güzelleştirirler. 
              Prag'a, Venedik'e, İsviçre'ye yolu düşen herhangi bir dünya insanı, 
              oralarda mutlaka ama mutlaka cam atölyelerini ziyaret eder. Çünkü o cam 
              atölyelerinde her an yeni bir mucize yaratılmaktadır ve insanlar 
              mucizeleri sever. 
              Peki ya bizde! Hani şu AB'ye girmek için her gece televizyonda her 
              meslekten insanın ahkâm kestiği bu ülkede cam işçisinin değeri ne 
              kadardır? Utanç verici bir durum. Sonunda bütün ekonomistlerden, AB 
              uzmanlarından bana sıkıntı geldi. Çünkü hiç durmadan yalan söylüyorlar. 
              Boş konuşuyorlar. Eğer gerçekten AB'ye girmeyi düşünüyorsak, şimdi hep 
              birlikte somut bir örnek üstünde düşünüp, 873 cam işçisinin neden kapının 
              önüne konulmak istendiğini konuşalım. 
              Siz ''verimlilik'' diyeceksiniz. Paşabahçe'deki fabrika yapılan hesaplarda 
              verimli gözükmüyor. Oysa arsası çok değerli. Satılarak trilyonlar elde 
              edilebilir. Eh işçilere de üç kuruş tazminat verilip, o da taksitle, yol 
              gösterilir. 
              Beyler, çok bilmiş ekonomistler ve AB uzmanları, bir ülke her zaman bir 
              bütündür ve bu bütünün içinde bazı fabrikaların, bazı işyerlerinin tarihi 
              miras olarak korunması gerekir. Bu illa da girelim dediğiniz AB'nin yazılı 
              olmayan en kutsal ittifaklarından biridir. 
              Şimdi bu fabrikanın yerine belki de bir otel yapacak ve gene benim, bu 
              ülke insanının geçmişine dair bir şey yeryüzünden silinecek! Pek çok insan 
              yeniden derin bir hayal kırıklığı yaşayacak. Kendi emeğine, kendi 
              yaratıcılığına güveni bir kez daha sarsılacak. Burası Dubai değil, koskoca 
              bir imparatorluğun, koskoca bir cumhuriyetin en büyük kenti. Bu kentin, 
              beş yıldızlı oteller kadar, belki de daha çok eski ve hikâyesini herkesin 
              bildiği cam fabrikalarına da ihtiyacı var. Bir de meseleyi bu açıdan 
              düşünün. 
              Bakın herkesin evinde bir Paşabahçe mutlaka vardır. Eski Paşabahçe 
              zeytinyağı şişeleri şimdi en lüks antikacılarda ateş pahasına satılıyor. 
              Onlar o fabrikadan çıktı. Anneannenizin gözü gibi koruduğu o şekerlik de 
              Paşabahçe'den. Karınıza doğum günü hediyesi olarak aldığınız Hitit motifli 
              altın varak meyvelik de. 
              Şimdi bütün bunların yapıldığı bir fabrika kapatılıyor ve o güzelim cam 
              objeleri yapanlar işsiz kalacak? Tamam, fabrika kapatılsın. Çünkü zaten 
              kazanlar çoktan soğudu, yeniden ısınmaları çok zaman alır. Tamam, arazi de 
              satılsın, otel yapılsın ama hiç olmazsa şu istenilebilir: 
              Arazinin bir kısmında bulunan fabrika olduğu gibi korunarak bir cam müzesi 
              haline getirilebilir. Yanına da küçük atölyeler açılır ve buralarda 
              yapılan işler cümle güzel şeyleri sevenlerin beğenisine, alımına sunulur. 
              Bunu ben düşünüyorum da koskoca şirket yöneticileri neden düşünmüyorlar? 
              Camın vatanı bu cumhuriyet! Kültür Bakanlığı'nın, Turizm Bakanlığı'nın pek 
              muhterem bürokratları, sürekli turizm patlamasından söz eden ama patlamayı 
              bir türlü gerçekleştiremeyen turizm bakanları, işe bir de bu açıdan 
              baksanız. Bu ülkede en güzel işleri yapan, koskoca kentlerin eski 
              dokularını yeniden inşa eden bir Çekül Vakfı var, ayıp olmazsa bir de 
              onların fikrini sorsanız. 
              Kendime de, size de bir çift lafım var. Belli ki üç aya kadar ülkede bir 
              seçim var. Hepimiz kararsız hindiler gibi kara kara düşünüyoruz? Hangi 
              partiye oy vereceğiz? İşte oylarımızı bilemek için, sağlıklı 
              değerlendirmek için bir fırsat. İşi gücü bırakıp, sadece ve ne yazık ki 
              bizim gazetede haber değeri bulan şu Paşabahçe Cam Fabrikası'nda olup 
              biteni dikkatle izleyelim. Bakalım 873 cam ustasının işsiz, bir semtin 
              ışıksız bırakılması ve bir geçmişin hoyratça yok edilmesi karşısında, 
              hangi parti ne yapıyor? 
              Mesela AB'nin bir numaralı savaşçısı Mesut Yılmaz 'ın partisi ANAP ne 
              yapıyor, bakanlarının kendilerini ansızın Amerikan başkanı sanıp 
              hanımlarıyla birlikte basın toplantısı yapmaya başladığı DSP bu konuda ne 
              söz söylüyor? ''Yeni Türkiye'' oluşumunun çok sayın başkanı İsmail Cem 
              acaba, pek çok antika eşyanın bulunduğunu tahmin ettiğim evinde 
              Paşabahçe'de yapılmış objelere bakıp biraz vicdan azabı çekiyor mu? 
              Çekiyorsa bunu nasıl belli ediyor? CHP ne yapıyor? ÖDP ne yapıyor? Geçmiş 
              değerlerimize bir Kuvayı Milliye tavrıyla sahip çıkacağını söyleyen Mümtaz 
              Sosyal 'ın partisi ne diyor? 
              İşte bize oylarımızın geleceğini belirlemek için müthiş bir örnek. Ben çok 
              merak ediyorum, Paşabahçe'deki direniş ne kadar sürecek, kimler destek 
              olacak ve ne zaman televizyonlar AB hakkındaki sudan tartışmalardan bıkıp 
              gerçek bir tartışmaya geçecekler? Çünkü ben bu ülkenin yurttaşıyım ve 
              Paşabahçe'nin eski zeytinyağı şişelerinden biri evimin baş köşesinde 
              duruyor. Ben o güzelim yeşil cam şişeyi yapanlara ihanet etmek 
              istemiyorum. Onu bir yılbaşı öncesi bir eskicide buldum, yıkadım, akladım 
              ve bir gelin gibi baş köşeye koydum. 
              Sizin de mutlaka böyle bir Paşabahçe'niz vardır, eh sahip çıkın! Oyunuzun 
              selameti için, 
              Not: Bir hafta içinde Paşabahçe cam ustalarının yanında yer alan tek parti 
              CHP oldu.
        
        
        
        
