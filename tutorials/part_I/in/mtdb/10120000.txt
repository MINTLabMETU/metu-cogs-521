                       
        
        
                
             haber
                   
              AKP, affın başlangıç tarihini 2000 yılından daha da geriye çekmek için 
              zaman kazanmaya çalışıyor 
              İkinci pakette türban oyunu 
              Milli Eğitim Komisyonu, ''konuyu daha ayrıntılarıyla inceleyebilmek'' 
              için tasarıyı alt komisyona havale etti. AKP hükümetinin bu yöntemle 
              düzenlemenin başlangıç tarihini daha geriye çekerek bütün türbanlı 
              öğrencilerin aftan yararlandırılmasını planladığı belirtildi. 
              TBMM Milli Eğitim Komisyonu'nda, türban 
              yasağı ve Kürtçe eğitim dilekçesi nedeniyle disiplin cezası alan 
              öğrencilere af getirilmesine ilişkin ikinci uyum paketi, alt komisyona 
              havale edildi. AKP hükümetinin, düzenlemenin 2000 yılı olan başlangıç 
              tarihini daha geriye çekerek bütün türbanlı öğrencilerin aftan 
              yararlandırılmasını planladığı belirtildi. Komisyonda, Milli Eğitim 
              Bakanlığı'ndaki atamalar da tartışma konusu oldu. 
              TBMM Milli Eğitim Komisyonu'nda, dün ikinci uyum paketi görüşüldü. 
              Komisyon Başkanı Tayyar Altıkulaç , Milli Eğitim Bakanı Erkan Mumcu 'dan 
              bakanlıkta 1041 yöneticinin görevden alındığına ilişkin iddialara açıklık 
              getirmesini istedi. CHP'li Mustafa Gazalcı , 1041 kişinin görevden 
              alınmasının ''kıyım'' olduğunu belirterek bu kişilerin yüzde 90'ının 
              asalaten atanma yeterliliğini taşıdığını söyledi. Gazalcı, Mumcu'dan bu 
              kararını bir kez daha gözden geçirmesini istedi. 
              Mumcu, hiçbir atama yapmadığını, asaleten atama yeterliliği bulunmadığı 
              halde bazı görevlere getirilenlerin asli görevlerine dönmesi için bir 
              genelge yayımladığını kaydetti. Mumcu, söz konusu 1041 kişiden 575'inin 
              asaleten atanma yeterliliğinin bulunmadığını, geri kalanların ise 
              yerlerine başkalarını atamak için merkeze çekilen, ancak atama yeterliliği 
              taşıyan yöneticiler olduğunu anlattı. 
              Türkiye'nin bir hukuk devleti olduğunu anlatan Mumcu, yönetimin keyfilik 
              üzerine kurulamayacağını kaydetti. Var olan yönetmeliği kendisinin icat 
              etmediğini, daha önceki hükümet döneminde hazırlandığını kaydeden Mumcu, 
              ''Benden önceki bakanın icat ettiği, ancak uygulamadığı hukuku 
              uyguluyorum'' diye konuştu. 
              Mumcu, tayin ve atama işlerini topyekûn ele alıp yeniden 
              düzenleyeceklerini vurgulayarak ''Bu işleri Avrupa ülkelerinde olduğu gibi 
              objektif kriterlere bağlamak istiyoruz'' dedi. CHP'li Berhan Şimşek , 
              Mumcu'nun sözleri üzerine atamaları valilerin değil AKP'li il başkanların 
              yapacağını ileri sürdü. Mumcu, kendi atama yetkisini valilere bıraktığını 
              anımsatarak ''Hiç kimsenin endişesi olmasın. Hiç kimsenin hakkına halel 
              getirecek bir uygulama olmaz'' dedi. AKP'li Mehmet Tekelioğlu , AKP'de 
              liyakatın esas olduğunu, il başkanlarının geçmişte olduğu gibi 
              çalışmayacaklarını söyledi. Şimşek de ''Geçmişte olduğu gibi çalışacakları 
              iddiası var'' karşılığını verdi. Mumcu, Şimşek'e ''AKP'nin böyle bir 
              geçmişi yok'' dedi. 
              Tartışmaların ardından Komisyon Başkanı Altıkulaç, hükümet ve partilerde 
              bu tasarının ivedilikle görüşmeleri konusunda herhangi bir istem 
              gelmediğini belirterek konuyu daha ayrıntılarıyla inceleyebilmek için alt 
              komisyona göndermeyi önerdi. Önerinin kabul edilmesiyle paket, alt 
              komisyona havale edildi. 
              AKP hükümetinin, türban affını genişletmek için zaman kazanmayı 
              hedeflediği belirtilirken affın başlangıç tarihinin 2000 yılından daha da 
              geriye çekilmesinin planlandığı öğrenildi. 
        
        
           Yargıtay, Baki Erdoğan'ın 'işkence sonucu ölümüne neden olan' 6 polisin 
              cezasını onadı 
              Yargıdan işkenceye geçit yok 
              Yargıtay 8. Ceza Dairesi, Aydın'da, 1993 
              yılında DHKP-C'nin Ege ve Akdeniz sorumlusu olduğu gerekçesiyle gözaltına 
              alınan Baki Erdoğan 'ın, ''işkence sonucu ölümüne sebep olan'' 6 polise 
              verilen 5 yıl 6 ay 20'şer gün hapis cezasını onadı. 
              Yargıtay 8. Ceza Dairesi, Aydın 1. Ağır Ceza Mahkemesi'nin, sanık polisler 
              hakkında ''işkence ile ölüme sebebiyet vermek'' suçundan verdiği 
              mahkûmiyet kararlarının temyiz istemini sonuçlandırdı. Yargıtay 8. Ceza 
              Dairesi, yerel mahkemenin kararını oyçokluğu ile onadı. Onama kararına bir 
              üye muhalif kaldı. Sanık polisler İbrahim Türedi , Ayhan Erdal , 
              Abdurrahman Çetinkaya , Cahit Sandıkçı , Ali Kumal ve Necmettin Aydın Kaya 
              , infaz yasası hükümlerine göre 2 yıl 2 ay 20 gün cezaevinde kalacaklar. 
              Baki Erdoğan, Aydın'ın Söke ilçesinde 22 Ağustos 1993 tarihinde düzenlenen 
              operasyon sonucunda DHKP-C'nin Ege ve Akdeniz sorumlusu olduğu 
              gerekçesiyle gözaltına alınmış ve gözaltı sırasında yaşamını yitirmişti. 
              Uzun bir süreçten sonra 6 polis memuru hakkında açılan davada Aydın 1. 
              Ağır Ceza Mahkemesi, sanıkları ''işkence ile ölüme sebebiyet vermek'' 
              suçundan 5 yıl 6 ay 20'şer gün ağır hapis cezasına çarptırdı. Yargıtay 8. 
              Ceza Dairesi, bu kararı, Erdoğan'ın epilepsi hastası olup olmadığı ve bu 
              hastalığın ölüme neden olup olmayacağı tespit edildikten sonra hüküm 
              kurulmasını isteyerek bozdu. 
              Yerel mahkeme, ilk kararında direnince, konu Yargıtay Ceza Genel Kurulu'na 
              geldi. Ceza Genel Kurulu da 8. Ceza Dairesi'nin gerekçeleri doğrultusunda 
              direnme kararını bozdu. 
              Genel kurulun bu kararından sonra Aydın 1. Ağır Ceza Mahkemesi, Adli Tıp 
              Kurumu'ndan aldığı yeni raporu da dikkate alarak sanıkları aynı cezaya 
              mahkûm etti. Yargıtay 8. Ceza Dairesi, yerel mahkemenin bu kararını onadı. 
        
        
        YSK'nin yenilenecek seçime ilişkin birbirinden farklı açıklamaları 
              tartışma yarattı 
              Siirt çelişkilerle dolu 
              Yenilenecek Siirt seçiminde aday listelerine yeni adayların monte 
              edileceğini açıklayan YSK'nin, yüzde 10'luk ülke barajını koruması ise 
              seçimin 3 Kasım'ın devamı mı ara seçim mi olduğu yönünde tartışma 
              başlattı. 
              MUSTAFA ÇAKIR 
              Yüksek Seçim Kurulu'nun (YSK) Siirt seçimine ilişkin kararları 
              çelişkiler içeriyor. Pervari ilçesine bağlı Doğanköy'de 706 seçmenin 
              ''protesto'' amacıyla sandığa gitmemesini ''seçmenin iradesini sandığa 
              yansıtmasına olanak verilmemesi'' şeklinde değerlendiren Kurul, listelere 
              yeni adayların ''monte'' edilebileceğini açıklayarak da seçimin 3 Kasım'ın 
              devamı olduğu söyleminden uzaklaştı. 
              YSK'nin, 3 Kasım'da Siirt'te yapılan seçimleri iptal etmesi yeni 
              tartışmaları da beraberinde getirdi. Kurulun kararları doğrultusunda dile 
              getirilen çekinceler şöyle: 
              1- YSK, Pervari İlçesine bağlı Doğanköy'de kayıtlı 706 seçmenin, 
              ''iradesini sandığa yansıtma imkanı verilmediği ve kişilerin en tabi hakkı 
              olan seçme hakkının engellendiği'' gerekçesiyle Siirt seçimlerini iptal 
              etti. Ancak köylülerin ve sandık kurulu üyelerinin, ''protesto amacıyla 
              sandığa gitmediklerini'' açıklamaları YSK kararını tartışmalı hale 
              getirdi. 
              2- YSK, Siirt'teki yenileme seçiminin 3 Kasım'ın devamı olduğu ve bu 
              nedenle yüzde 10'luk ülke barajının geçerli olacağını açıkladı. Bu durumda 
              Milletvekili Seçimi Yasası'nın 25. maddesine göre, aday listelerinin 
              kesinleştiği tarihten itibaren ölüm veya istifa olması durumunda kaydırma 
              suretiyle boşalan yerlerin doldurulması gerekiyor. YSK Başkanı Tufan Algan 
              ise, boşalma durumunda aday listelerine yeni adayların ''monte'' 
              edilebileceğini açıkladı. Oysa 3 Kasım seçiminde SP Karaman 1. sıra 
              adayının trafik kazasında ölmesi üzerine ikinci sıra adayı ilk sıraya 
              kaydırılmıştı. Listeler kesinleştiği için yeni aday gösterilmemişti. 
              3- Aday listelerine ölüm veya istifa halinde yeni adayların monte 
              edileceğini açıklayan YSK'nin, yüzde 10'luk ülke barajını koruması ise 
              seçimin 3 Kasım'ın devamı mı ara seçim mi olduğu yönünde tartışma 
              başlattı. 
              4- YSK'nin geçen hafta Siirt seçiminin yöntemini belirlemek üzere yaptığı 
              toplantının ardından üyeler, yüzde 10'luk ülke barajının uygulanmasına 
              oybirliğiyle karar verildiğini açıkladılar. YSK Başkanı Tufan Algan ise 
              toplantıda bir karar alınmadığını söyledi. Alınan bilgiye göre kurulun 
              Siirt seçimine ilişkin toplantılarında bazı üyeler çekincelerini dile 
              getiriyorlar ancak eleştiri konusu olmaması için kararları bütün üyeler 
              imzalıyor. 
              5- YSK, Siirt seçiminin hangi usul ve esaslara göre yapılacağına ilişkin 
              resmi kararını Anayasa, Siyasi Partiler Yasası ve Milletvekili Seçimi 
              Yasası'nda yapılacak değişikliklerin ardından karara bağlayacak. Erdoğan' 
              ı, Başbakan yapmak için hazırladığı anayasa ve yasa değişikliklerini TBMM 
              gündemine getiren AKP, bu süre içinde liderinin önündeki engelleri 
              kaldırabilecek. 
        
        
           Türkiye'nin 2001 yılı ihracatının yüzde 49.2'si, ithalatının yüzde 33'ü 
              birlik üyeleriyle yapıldı 
              Avrupa'dan vazgeçmek zor 
              HACER BOYACIOĞLU 
              Özel sektör temsilcilerinin ' Kopenhag Zirvesi' nde üyelik için 
              istenilen tarihin verilmemesi durumunda ekonomik boykot uygulayacaklarını 
              belirttikleri AB ülkelerinin, Türkiye ekonomisinde ciddi bir ağırlığı 
              bulunuyor. Türkiye'nin 2001 yılındaki 31.3 milyar dolarlık ihracatının 
              yüzde 49.2'si, 41.3 milyar dolarlık ithalatının ise yüzde 33'ü AB 
              ülkelerine yapıldı. Ekonomide AB'ye alternatif olacağı savunulan ABD'ye 
              yapılan ihracat ise, 2001 yılında 2.4 milyar dolarla sınırlı kalırken, 
              ithalat 2.5 milyar dolar olarak gerçekleşti. Türkiye'ye son 3 yılda giren 
              toplam 5.5 milyar dolarlık yabancı sermayenin, 3.6 milyar doları da AB 
              kaynaklı oldu. 
              Türkiye'nin üyelik sürecine ilişkin ''en olumsuz'' öneriyi getiren 
              Almanya, Türkiye'nin ihracat ve ithalat yaptığı ülkeler arasında ilk 
              sırada bulunuyor. Hazine ve Dış Ticaret Müsteşarlığı rakamlarına göre, 
              Türkiye'nin ekonomik göstergelerinde AB ve ABD'nin yeri şöyle: 
              Türkiye'nin ihracatında, AB ülkelerinin önemli bir yeri bulunuyor. Buna 
              göre, 2001 yılında yapılan 31 milyar 334 milyon dolarlık ihracatın 15 
              milyar 440 milyon dolarlık kısmı, AB ülkelerine yönelik oldu. 
              Göstergelere göre, AB ülkelerinin ticaretteki payı, 2002 yılında daha da 
              arttı. Buna göre bu yılın ilk 9 ayında yapılan 24 milyar 956 milyon 
              dolarlık ihracatın, 16 milyar 348 milyon dolarlık kısmı AB ülkelerine 
              yapıldı. 
              Türkiye'nin ihracat yaptığı ülkeler arasında Almanya ilk sırada 
              bulunuyor. Almanya'ya bu yılın ilk 9 ayında 4 milyar 144 milyon dolarlık 
              ihracat yapıldı. Almanya'yı, İngiltere ve ABD izliyor. Türkiye'nin en çok 
              ihracat yaptığı ilk 10 ülke sıralamasında İtalya, Fransa, Rusya, İspanya, 
              Hollanda, İsrail ve Yunanistan yer alıyor. 
              Türkiye'nin ithalatında da, AB ülkelerinin önemli bir yeri bulunuyor. 
              Buna göre, 2001 yılında yapılan toplam 41 milyar 399 milyon dolarlık 
              ithalatın 13 milyar 764 milyon dolarlık kısmı AB ülkelerinden yapıldı. 
              2002 yılının ilk 9 ayındaki 24 milyar 956 milyon dolarlık ithalatın, 15 
              milyar 748 milyon dolarlık kısmı da, yine AB ülkeleri kaynaklı oldu. 
              Türkiye'nin ithalat yaptığı ülkeler sıralamasında da, başta Almanya 
              bulunuyor. Almanya'dan yapılan ithalat, 2001 yılında 3 milyar 998 milyon 
              dolar olurken; bu yılın ilk 9 ayında bu rakam 4 milyar 641 milyon dolara 
              çıktı. İthalatta, Almanya'yı, Rusya, İtalya, Fransa, İngiltere, ABD, 
              İsviçre, Hollanda, Çin ve Suudi Arabistan izledi. 
              Ekonomide AB'ye alternatif olacağı savunulan ABD'ye yapılan ihracat ise, 
              2001 yılının genelinde 2 milyar 474 milyon dolarla sınırlı kaldı. Bu 
              rakam, 2002 yılının ilk 9 ayında ise, 2 milyar 380 milyon dolara kadar 
              çıktı. 
              ABD'ye 2001 yılı genelinde yapılan ithalat ise, 2 milyar 560 milyon 
              dolar oldu. Bu yılın ilk 9 ayında ise, ABD'ye yapılan ithalat 2 milyar 153 
              milyon dolara kadar çıktı. 
              Türkiye'de faaliyet gösteren yabancı sermayeli firmalarda da, AB 
              ülkelerinin önemli bir yeri bulunuyor. Hazine verilerine göre, Eylül ayı 
              itibariyle son 3 yılda Türkiye'ye giriş yapma izni verilen yabancı sermaye 
              tutarı 5 milyar 590 milyon dolar oldu. Bu tutarın 3 milyar 650 milyon 
              dolarlık kısmı AB ülkelerinden geldi. Aralarında ABD'nin de bulunduğu 
              diğer OECD ülkelerinden yapılan yabancı sermaye girişi ise, 1 milyar 131 
              milyon dolarla sınırlı kaldı. 
              Türkiye'de faaliyette bulunan yabancı sermayeli firmalar sıralamasında 
              da, AB ülkeleri ilk sıralarda bulunuyor. Buna göre, 30 Eylül 2002 tarihi 
              itibariyle, Türkiye'de bulunan toplam yabancı sermaye tutarı 33 milyar 261 
              milyon dolara ulaştı. 
        
        
              TİYATRO ELEŞTİRMENLERİ BİRLİĞİ'NDEN AÇIKLAMA 
              Çağdaş çözümler gerekli 
              Son günlerde basınımızda bazı köşe yazarlarınca, genelde tiyatro sanatı 
              'na, özelde ülkemizde uygulanışına; kavramsal, kurumsal ve kişileri hedef 
              alarak yöneltilen eleştiriler ve gelen tepkiler birliğimizce dikkatle 
              izlenmiş, değerlendirilmiştir. Bu konudaki yorum ve düşüncelerimizi başta 
              tiyatro seyircisi olmak üzere, alanın mensuplarıyla, diğer kurum ve 
              kişilerle paylaşmayı görev biliriz. 
              1. Ülkemizde tiyatro sanatının sorunları, kamusal yaşamın diğer 
              sorunlarından bağımsız değildir. Çözümüne yardımcı olmak üzere alanın 
              sorunlarını kamuoyuna açmak, eleştirmek, öneriler getirmek, sorumlu 
              gazetecilik anlayışının gereğidir, yadsınamaz. 
              Ancak, pratikte gözlenen; evrensel gazetecilik 
              ilkelerinden ve bilgiden yoksun, sistematik olmayan, ciddiyetsiz bir 
              eleştiri yönteminin benimsenmiş olmasıdır. Demokrasi adına yapıldığı 
              savıyla, eleştiriyi, alanın mensuplarını aşağılayarak, kışkırtıcı tanım ve 
              kesinlemelerle devletin kültür - sanat kurumlarının kapatılmasına yönelik 
              birtakım radikal çözümleri ihsas ve telkin etmeye kadar vardırmanın, 
              çağdışı ve gerici niyetlere cesaret vermenin ötesinde hiçbir yarar 
              sağlamayacağı unutulmamalıdır. AB üyeliği sürecindeki Türkiye'nin vitrini 
              konumundaki medya organlarımızdan beklenen, daha dikkatli bir yayıncılık 
              anlayışını benimsemeleridir. 
              2. Tarih boyunca, sadece Batı'da değil, dünyanın pek çok ülkesinde tiyatro 
              sanatı, toplumsal özelliği, yaşamın bütün alanlarına yön ve düzen verme 
              gücü nedeniyle vazgeçilmez kültürel bir aygıt olarak benimsenmiştir. 
              Bireylerce, kurumlarca, devletlerce desteklenmiş ve korunmuştur. Türkiye' 
              de Cumhuriyet devrimlerini takiben Devlet Tiyatrosu da bu amaçla kurulmuş, 
              halkın kültürel gelişiminin hizmetine verilmiştir. Özel tiyatroların 
              devlet eliyle desteklenmesi de bu amaç kapsamındadır. 
              Türkiye dışında, çağdaş dünyanın hiçbir modern ülkesinde tiyatro sanatı 
              şimdiye kadar 'arkaik' bir sanat olarak ilan edilmemiştir. Aksine, Ortaçağ 
              Hıristiyan skolastiği de dahil, her çağda filozofların üzerine kuramlar 
              geliştirdiği özel bir sanat alanı olmuştur. 
              3. Devlet Tiyatrosu'nun, 1940'lı yıllardan bu yana üç kez revize edilmekle 
              birlikte, sorunlarını çözmekte yetersiz kalan kuruluş yasasıyla 2000'li 
              yıllara ulaştığı hepimizin malumudur. Değişik kadrolarca hazırlanan ve 
              kurumun acilen yeniden yapılanmasını öngören yasa önerileri, yirmi yılı 
              aşkın süredir iş başındaki hükümetlere sunulmuş, fakat gereken ilgi ve 
              desteği görmemiştir. Bu durumun asıl sorumluları; eğitimin, kültür ve 
              sanatın, ilerleme ve çağdaşlaşmanın dinamosu olduğunun bilincine eremeyen 
              veya ideolojik önyargılarla bu alandaki gelişmelerin önünü kesme 
              alışkanlığını teamül olarak benimseyen kişiler ve devleti yöneten siyasi 
              kadrolardır. Köy Enstitüleri, Halkevleri'nin kapatılması; Türk Dil ve Türk 
              Tarih Kurumu'nun yönetim ve zihniyet değişikliğiyle örneklenebilecek bu 
              sürecin, Devlet Tiyatrosu'nun ve devletin diğer sahne sanatları 
              kurumlarının kapatılması veya özelleştirilmesiyle son bulmasının, kültür 
              ve sanatın popüler olana tümüyle teslim olması gibi, vahim sonuçlar 
              doğurabileceğinden endişe duyarız. Acilen yapılması gereken: AB üyeliğinde 
              ısrarlı olan Türkiye'nin, tiyatro sanatı alanında da Devlet Tiyatrosu'nu, 
              örgüt yapısı, sanat politikası ve ürünlerinin niteliği ile çağdaş, örnek 
              bir kuruma dönüştürecek çözümlerin üretilmesi ve hayata geçirilmesidir. 
              Saygılarımızla 
              (Gülşen Karakadıoğlu, Türel Ezici, Selda Öndül, Tülin Sağlam, Süreyya 
              Karacabey.) 
        
        
        
        
