                       
        Uyku İstasyonu
        Nazlı Eray
           1994
           
             Roman
                   
        Annemin hastalığı,  karanlıklar içinde gözlediğim evim... kapaklarım ağırlaşıyordu. Güçlü bir hipnotik olmalıydı ilaç. Gövdeme bir ılıklık, anlatamayacağım bir rahatlık dalga dalga yayılıyor, gözlerim kapanıyordu. 
        Son anımsadığım, başımı yastığa bıraktığımda, oraya kadın tarafından püskürtülmüş olan Trésor'un şekerli kokusunu içime çekerek tath bir çocuk uykusuna doğru kaymamdı. 
        Sabah horozların ötüşü ile uyandım. İlkin nerede olduğumu çıkartamadım. Sonra, garip gecenin olayları bir bir aklıma geldi. Bursa'daki kaplıca otelindeki pembe ışıklı odamdaki yatağımdaydım. Kadını, söylediklerini, verdiği uyku ilacımı içtiğimi anımsıyordum. Başucumdaki lâmba söndürülmüştü. Üstümde ham ipekten geceliğim vardı. Gece yanıma gelen kişi hiçbir iz bırakmadan gitmişti. 
        Kalkıp giyindim, bir sigara yaktım. 
        Kapı tıktıklandı. Gelen kadındı. 
        "Nasıl, iyi uyudunuz mu?"
        "Evet, çok derin uyumuşum." 
        "Kahvaltınız hazır. Odanıza getiriyorum. Çay mı içerdiniz?" 
        "Hayır, sütlü bir kahve varsa tercih ederim," dedim. 
        "Hay hay, size sütlü bir neskafe hazırlayayım."
        "Durun bir dakika," dedim kadına. 
        "Buyrun?" 
        "Dün gece... Dün gece gerçekten buraya birisi geldi mi? Yoksa bir şaka mıydı bu?" 
        "Şaka değildi. Geldi ve siz uyanmadan az önce gitti." 
        "Demek öyle..." 
        "Evet. Bütün gece sizi uyurken seyretti." 
        "Çok ilginç," dedim.    
        "Şimdi kahvaltınızı getiriyorum." 
        Kahvaltımı edip kahvemi içtikten sonra  odamdan dışarıya çıktım. Yaşlı adam koridordaydı. 
        "Günaydın. Dinlendiniz mi?" diye sordu. 
        "Dinlendim. Kendimi iyi hissediyorum," dedim."Dün gece çok ilginç şeyler oldu. Eğer gerçekse... Aynı Kawabata'nın romanındaki gibi bir olay. Kadın bana bir uyku ilacı içirdi." 
        "Hepsini biliyorum," dedi yaşlı adam: "Gerçekti. Yaşadıklarınızın hepsi gerçekti." 
        "O zaman siz yanıma gelen kişiyi biliyorsunuz." 
        Yaşlı adam sorumu yanıtsız bıraktı. "Gelin," dedi. "Felçli Hamdullah Beye gitmek istiyordunuz. Çoktan uyanmıştır. Bizi bekler. Şimdi oraya gidelim."
        "Bu otele bir daha gelecek miyiz?" 
        "Siz isterseniz, geliriz." 
        "Evet, bu otelde bir gece daha geçirmek istiyoruın," dedim. 
        Kadın meydanda yoktu. Otelden çıkıp hızlı adımlarla Hamdullah Beyin evine doğru yürümeye başladık. 
        Hamdullah Bey onu son bıraktığımız gibiydi. Odasına girdiğimizde aynasının vitesiyle oynayıp bizi aynanın içine alarak selâmladı. 
        "Hoş geldiniz. Ben de sizi bekliyordum." 
        "Nasılsınız bugün Hamdullah Bey?" 
        "Hep aynıyım. İyiyim, fena sayılmam." 
        Ayna yavaş yavaş dönerek başka bir açı yakalamıştı. Bu ayna beni büyülüyordu. Tüm zamanımı bu aynanın karşısında geçirebilirdim. Aynanın içinde ne yakalamıştı acaba Hamdullah Bey şimdi? 
        Yaşlı adamla, Hamdullah Beyin yatağının başucundaki rahat, derin koltuklara oturmuştuk. Felçli adam elindeki vites kolunu usul usul bir ileri, bir geri oynatarak bir görüntü yakalamaya çalışıyordu. 
        "Bakın, buldum," dedi. 
        Gözlerim aynadaydı. Hayretle bağırdım. 
        "Burası dün gece kaldığım, Çekirge'deki kaplıca oteli! Kapısının üstünde adı da yazıhymış:"Yıldız Tozu Oteli". Ne denli ilginç. Amerika'nın Las Vegas kentindeki ünlü bir otelin adı bu aynı zamanda," dedim. "Yıllar önce Las Vegas'ta; o garip yapay kentte, binbir renkli neon ışıklarının ve otellerin alt salonlarında tek kollu kumar makinelerinden oluşan uçsuz bucaksız ormanlarda dolaşmıştım." 
        "Ormanlarda mı?" diye sordu Hamdullah Bey. 
        "Evet. Otellerin alt katları, birbirlerine zincirleme bağlantıları olan oyun makinelerinden oluşan kumar ormanlarıydı. Öyle anımsıyorum ben Las Vegas'ı. Bu salonlarda saat ve pencere yoktu. Gece ile gündüzü, zamanı silmişlerdi. Buralara girince insan dışarıdaki dünyayı, günışığını unutuyordu. Oralarda, insanı kendine çeken; sürekli bir tılsımlı gece süregeliyordu sanki. Onun için oraya bir giren bir daha dışarıya çıkmıyordu. "
        "Bakın, şimdi oradayken kaldığım "Yıldız Tozu Oteli"ni anımsadım," dedim. "O oteldeki odamın kapısının dışında bir kırmızı halı vardı. Odadan çıkınca bu kırmızı halıyı takip ediyor, eğimli koridorlardan kumar ormanlarına iniyordum. Otelin dışarıya, sokağa, günışığına açılan kapısına giden bir yol yoktu sanki. Bir kaydıraktan kayar gibi, bu kırmızı halıyı takip ederek yürüyor ve binlerce rengârenk ışıklı makinenin çıkarttığı tılsımlı seslerle insanı çağırdığı o garip dünyaya gidiyordum..."
        "Demek Las Vegas'taki otelin adı da "Yıldız Tozu Oteli" idi;" dedi yaşlı adam. 
        "Evet. Ne tuhaf değil mi? Bu rastlantı şaşırttı beni. Dün gece kaldığım kaplıca otelinin adı da aynıymış..."
        Hamdullah Bey aynanın vitesini göğsüne doğru çekti. Şimdi aynanın içinde, dün geceyi geçirdiğim Çekirge Yolundaki Yıldız Tozu Otelindeki odamı görüyordum. Oda boştu. Geceye hazırlanmıştı. Yatağın başucundaki masanın üstünde pembe abajurlu gece lâmbası yakılmıştı. Odaya dalga dalga gül kurusu bir ışık saçıyordu. Yatağın üstünde kayısı renkli ipek gecelik serilmişti. Terlikler yerde yan yana duruyordu. 
        "Odada kimse yok," dedim.
        Felçli adam, "Birazdan siz gireceksiniz içeriye," dedi. 
        "Dün geceyi izliyoruz demek." 
        "Evet." 
        "Tümüyle izleyebilecek miyiz geceyi?" diye heyecanla sordum. Beni uyurken seyreden kişiyi görebilecektim demek! 
        "Sanmıyorum," dedi Hamdullah Bey, "Deneyeceğim, ama zannetmiyorum her şeyi izleyebileceğimizi..." 
        Sürekli vites kolu ile oynuyordu. Aynanın içindeki sahne değişmişti. Şimdi odada ben vardım. Yatağın içindeydim. Derin bir uykuda olmalıydım. Pembe ışık yüzüme dalgalı bir biçimde yansıyordu. Saçlarımın ve kirpiklerimin gölgesi yanaklarıma vuruyordu. Uykumda başımı yana çevirdim. Belki bir düş görüyordum. Bir ara, birşeyler mırıldandım sanki. 
        Kendimi uykudayken izliyordum. Birden ayna karardı. Görüntü yok oldu. 
        "Aa a! Ne oldu?" diye bağırdım olduğum yerden. 
        "Görüntüyü bu kadar alabildim," dedi Hamdullah Bey.
        "Ama... Ama ben, uyurken beni izlemek için yanıma gelen o kişiyi görmek istiyordum." 
        "Göremedik işte. Görüntü bozuldu. Kaybettik otel odasının görüntüsünü," dedi felçli adam. 
        "O otele bu gece yine gitmek istiyorum," dedim yanımda oturan yaşlı adama."Gideriz değil mi oraya?"
        "Evet, bu gece yine gideriz Yıldız Tozu Oteline. Madem istiyorsunuz, niçin gitmeliyim..." dedi yaşlı adam. 
        "Yaşam..." diye mırıldandı yattığı yerden Hamdullah Bey. "Bazan en çok istediğimiz şeyi göremeyiz işte."
        "Niçin, niçin?" diye sordum. 
        "Çünkü bize bir sevgi, bir tutku, açıkça gösterilmez bazan," dedi Hamdullah Bey. 
        "Doğru. Yaşam böyledir, değil mi?" 
        "Evet, yaşam böyledir." 
        "Ama hissedebilir bir sevgiyi insan..." 
        "Hissedebilir tabii. Ama hiç görmeyebilir de..."
        "Bu korkunç bir şey!"
        Hamdullah Bey aynayı usul usul bana çevirdi, gözlerimin içine baktı. 
        "Evet. Onun için bazan çok ürkütücü ve zor değil mi yaşam?" dedi. 
        Düşünceler içindeydim. 
        "Bir sevgiyi görememek... Anlayamamak..." 
        "Veya," dedi Hamdullah Bey, "bir sevgiyi gösterememek ve anlatamamak..." 
        Birden yüklü bir kara bulut çökmüştü sanki yüreğimin üstüne. 
        "Ama," dedim, "insan sevgisini anlatabilir, haykırabilir, yazabilir; ne bileyim ben, inatla hatta delicesine anlatabilir karşısındakine. İnsan sevgisi bu! Ne değerli bir şey. Mutlaka anlatır, bir türlü haykırır bunu sevdiğine insan," dedim. 
        Hamdullah Bey acı acı güldü. 
        "İşte o zaman da haykırılan, yazılan, inatla anlatılan bu sevginin karşı taraf için hiçbir değeri kalmaz," dedi. "Sıkıcı, özgürlük sınırlayan, sorumluluk yükleyen, insanı kaçıran bir şey olup çıkar bu sevgi..."
        "Ah biliyorum. Ama niçin, niçin?" diye sordum. 
        "Sevgi tılsımh bir şey... Onu en iyi şekilde, yitirdiğin zaman anlayabilirsin. Karşındakinin sevgisi bitmişse, ilgisi kesilmişse, birden değerleniverir o umursamadığın duygu seli. Onu yeniden bulabilmek için çırpınırsın işte! Dedim ya, sevgi en iyi yitirildiği zaman anlaşılır."
        "Ne denli acı!"dedim. 
        "Her şey öyle değil mi?" diye sordu yanımda oturan yaşlı adam. 
        "Doğru," dedim.Odada bir an sessizlik oldu. 
        "Aynanın içinde biraz dolaşsak."
         Hamdullah Bey vitesle oynamaya başladı. Ayna bir radar gibi dönmeye başlamıştı. Odayı birden bir müzik sesi doldurdu. Gershwin'in 'Rhapsody in Blue'suydu bu. Gözüm aynadaydı. 
        "Aynanın içinde geceyi yakaladık," dedi yaşlı adam. Evimin sokağını, sıra sıra akasya ağaçlarım gördüm. Yol, Çankaya'ya doğru uzanıyordu. Pencerelerde ışık vardı. Ev boş değildi. 
        Birden balkonda annemi gördüm. Yüreğim heyecandan patlayacak gibi oldu. Annem balkon demirlerine dayanmış, uzaktan ışıl ışıl görünen kent ışıklarına bakıyordu. 
        Ne tuhaf şey, annem hayatında hiç bu eve gelmemişti. Şu son yıllarda yaşadığım bu evi bilmiyordu, görmemişti. Ama işte şimdi oradaydı, balkondan kenti seyrediyordu. 
        "Anne! Anneciğim!" diye seslendim. "Buradayım anne. Beni görebiliyor musun?"
        Annem dönüp baktı. Görmüştü beni. O an hatırladım, annemin hastane yatağındaki bilinçsiz, derin uykusunun tam dördüncü ayı bitmişti bugün. 
        "Anneciğim!" 
        "Buradayım. Sana, evine geldim. Ama sen evde değilsin. Ne güzel bir ev... Ürkütücü. Her şey var burada. Ama senin hiçbir izine rastlamadım. Fotoğraflarını aradım, giysilerini aradım, yatak odasındaki aynanın önünde parfümlerini aradım. Giysilerin, pabuçların... Hiçbir şeyin yok burada."
        "Sonra anlatırım anne," dedim. "Sonra hepsini anlatırım." 
        "Ne oldu?" 
        "Sonra anlatacağım anne. Nasıl girebildin eve?" 
        "Kapıyı çaldım, açtılar girdim. Yaşadığım yere baktım. Şöminenin üstünde bir kurukafa var... Kitaplara bir göz attım, biraz salonda oturdum."
        "Ev temiz mi?"
        "Evet, sanki yeni temizlenmiş."
        "Büyük yeşil bitkiler sulanmışlar mı?" 
        "Sulanmışlar" 
        "Dolapta yemek var mıydı, baktın mı anneciğim?" 
        "Baktım. Yemekler yeni pişmiş." 
        Annem evimdeydi. Onu Bursa'daki felçli Hamdullah Beyin aynasından izleyebiliyordum. Yıllarca bu ânı beklemiştim. Annemi evimde konuk etmeyi, tüm gizemli şeyleri ona göstermeyi, mutfaktaki kuşların sesini beraber dinlemeyi ne çok istemiştim... Ama annem hiç gelememişti benim evime, babamı yalnız bırakamamıştı. 
        Onunla Tunalı Hilmi'de dolaşmak, bir pastanede karşılıklı oturmak, çok sevdiğim pasajları gezmek, Çankaya sırtlarındaki yemyeşil bir parktan Ankara'ya bakmak istiyordum. 
        "Anne evden çık. Düz aşağıya doğru yürü. Kuğulu Parkı geç, Tunalı Hilmi Caddesinin köşesinde seninle buluşalım," dedim. 
        "Bir daha tarif et, evlâdım," dedi annem."Gece zamanı. Birbirimizi karanlıkta bulamayabiliriz." 
        Doğru söylüyordu. Tunalı Hilmi'de bu saatte tüm dükkânlar kapanmış olmalıydı. 
        "Anne aşağıya in. Kapının önünde beni bekle. Bahçede kavak ağaçlarının altında otururuz. Akşam serinliğinde güzel olur orası."
        "Tamam, iniyorum," dedi annem. 
        Hamdullah Bey vitesle oynadı. Şimdi evin bahçesi belirmişti. Duvarın kenarındaki çiçekler, çakıldan ufak patikalar, ulu kavak ağaçları görünüyordu. Az sonra dış kapı açıldı. Annem kapıda göründü. 
        Hamdullah Beye "Atlıyorum, aynanın içine atlıyorum. Annem orada. Evimin bahçesinde. Ne olursa olsun, aynanın içine atlıyorum Hamdullah Bey!" dedim. 
        Yaşlı adam, "Ayna kırılabilir, tüm bu görüntüleri yitirebiliriz." dedi. 
        Çaresizlik içinde kalmıştım. 
        Hamdullah Bey, "Şöyle çerçevenin kenarından sıkışabilirsen, belki olur. Ama aynayı sakın fazla zorlama," dedi. 
        "Geliyorum anne!" diye seslendim. Yatağın ayakucuna çıkıp oymalı ahşap çerçeveden geçecek bir aralık arıyorum. Yok, yok! Deli olacağım. 
        "Geçemiyorum Hamdullah Bey!"  
        "Biraz şöyle, sol taraftan sıkış..." 
        Ayağımın biri öteki yana geçmişti. Ama bir türlü gövdemi sığdıramıyordum daracık aralıktan içeriye. Biraz daha zorladım; bir kolumla bir bacağım aynanın öteki yanına geçmişti. Gövdemi de ileriye doğru itiyordum. Olmuyordu. 
        "Eyvah, sıkıştı çerçevenin arasına!" diye bağırdı yaşlı adam. 
        Hamdullah Bey, "Geçemeyeceksin! Geri dönmeye çalış! Yavaşça geri dönmeye çalış!" diyordu. 
        Geriye de dönemiyordum. Hamdullah Beyin aynasının çerçevesine sıkışmıştım. Canım acıyordu. Hamdullah Bey ile yaşlı adam konuşuyorlardı. 
        "Çerçeveye sıkıştı. Nasıl çıkarabiliriz onu oradan..."
        Gözucuyla görüyordum, Hamdullah Bey vitesle oynuyordu. Bahçe, ev, annem kaybolmuştu. 
        Aynanın kenarında bir böcek gibi debeleniyor, kendimi ne ileriye atabiliyor, ne geri çekebiliyordum. 
        "Annesinin halini... Annesinin halini yaşıyor," dedi acıyla yaşlı adam. O da yatağın ucuna gelmiş, belimden tutmuş, beni geri çekmeye çalışıyordu. 
        "Dikkat! Kolu kırılabilir..." 
        Gerçekten de kolumda büyük bir acı hissediyordum. 
        "Bırakın beni. Bir süre bırakın beni burada. Belki gövdem biraz gevşer, kurtulabilirim buradan. Ama şu anda çıkabileceğimi sanmıyorum," dedim. 
        Yaşlı adam belimi bıraktı. Hamdullah Bey, 
        "Paniğe kapılmayın. Sizi oradan kurtaracağız. Bari vitesi biraz oynatayım da aynada, değişik yerlere gidin. Belki bir usta çağırırız," dedi. Vites kolu ile hızlı hızlı oynuyordu. 
        Paris önümde uzanıyordu şimdi. Republic Meydanındaki otel odamdaydım. Kapı tıklandı. 
        "Açık, giriniz," dedim. 
        Gelen, kat temizlikçisi Zenci kızdı. Sabahları, otelin alt katındaki kahvaltı salonunda da görüyordum onu. Masama çeşitli reçel kutularının bulunduğu tabağı ve kahverengi şekeri o getiriyordu. 
        "Günaydın Madam. Odanızı temizlemeye geldim." 
        "Lütfen daha sonra  gelin, biraz uzanmak istiyorum." 
        "Rahatsız mısınız?" 
        "Yok, bir şeyim yok. Sağ olun." 
        Zenci kız kapıyı kapatıp gitti. 
        Yatağın üstünde yüzükoyun, verev yatıyorum. Bir ayağım ve kolum ileriye doğru uzanmış, yattığım yerde kıpırdayamıyordum. Kendimi zorlayarak yatak örtüsünün üzerinde kaymaya çalışıyorum. Başucumdaki telefona bir uzanabilsem! Elimi var gücümle uzatıyorum. Yetişemiyorum telefona. Yatak örtüsünün üzerinde gövdemi birazcık daha kaydırmaya çalışıyorum. Yeniden uzanıyorum telefona. Yetişmem olanaksız. Belinin yarısı kopuk bir tırtıl gibi, buruş buruş olmuş yatak örtüsünün üzerinde biraz daha ileriye kaymaya çalışıyorum. Ter içinde kalmışım, sanki gövdemin ortasından dev bir kazıkla yatağa mıhlanmışım. 
        Telefon... Oracıkta... Ona bir ulaşabilsem... "Ruhsal bir şey olmalı bu geçirdiğim," diye düşünüyorum.
        Niçin telefona ulaşmak istiyorum ki? Kimi arayacağım, ne söyleyeceğim?                          . 
        Ankara'yı arayabilsem. Evi. Anlatırım durumu.
        Bu tuhaf durumumu düşünmeye başladım. Bursa'daki Felçli Hamdullah Beyin aynasının kenarına mı sıkışmıştım gerçekten, yoksa şiddetli bir ruhsal bunalım mıydı benim geçirdiğim. 
        Yattığım yerde, çocukluğumu düşündüm. Şişhane Yokuşundaki evimizi, annemi ve babamı, apartmanın arkasındaki güneşsiz dar sokaklarda birlikte oynadığım Yahudi çocuklarını, Teşvikiye'yi, Azer Apartmanına gidişimizi; ortaokul yıllarımı, Osmanbey'deki Rio Pastanesini, Bayer Apartmanının önünden bana bol gelen güderi ceketimle geçişimi, Ankara'yı, anneannemi, Yüksel Caddesini, Sıhhiye'deki çay bahçelerini, yaşamımın sonraki zamanlarını, Bulvar üstündeki evimi, yazdıklarımı, okurlarımı, sosyal yaşantımı, gittiğim kokteylleri, resepsiyonları, sefaretlerdeki akşam yemeklerini teker teker aklımdan geçirmeye başladım. 
        
        Bir yandan da kayarak telefona ulaşmaya çalışıyorum.   
        Çıldırmak için en iyisi sefaretleri düşünmek. Sırayla düşünmeye karar verdim. Ama kafamda onları bir türlü istediğim sıraya sokamıyorum. Sanki tüm görüntüler, renkli geceler, açık büfeler, şık insanlar, garsonlar, kül tablaları, gümüş şamdanlar, garsonun sol tarafımdan servis yaptığı kuşkonmazlı ve patatesli rozbif, bir büyükelçinin yakasındaki nişan, duvardaki eşsiz tablolar, cilalanmış parkeler, kuyruklu piyanolar, puro kokusu, kürkümü tutan uşak, çantamdan çıkarttığım sigara paketi, sedef kakmalı bir Uzakdoğu  paravanası, yeşil sonsuz çimenler, bir gül bahçesi, uzaktan duyulan bir vals musette... 
        Hepsi bana oyunlar yapıyorlar, birbirlerine karışıyorlar; akşam odamda hazırlamışım, taksinin gelişi, davetiye, uzun topuklu ayakkabımın çimlere gömülmesi, tepside dolaştırılan kanepeler, bir kürdan, bir kadın kahkahası, beyaz bir gerdanda ışıl ışıl parlayan bir takı, öpülen bir el, yemekten sonra kahve ve çikolata ikramı, görkemli vazolar, tablo koleksiyonları, deniz subayı giyimli bir ataşe, bir flaşın patlaması, Hint Sefaretinde yakılan buhurlar, uğurlu kaplumbağa koleksiyonunu izleyişim, yemekten önce içilen birer kadeh içki, bir yılbaşında patlayan şampanyanın sesi, bir Büyükelçinin veda söylevi, upuzun masadaki gümüş şamdandaki mumların titreyişi, çiğ Japon balığı yemek, vedalaşıp gelen arabaya binmek. 
        
        
       
        
        
         
        
         
         
        
        
         
        
        
        
         
        
        
        
        
        
