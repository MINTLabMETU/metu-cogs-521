                       
        
        
                
             haber
                   
        Asıl Sorun Başka... 
              Prof. Dr. Erdener YURTCAN 
              Günler geçiyor. 3 Kasım'a pek bir şey kalmadı. Ortalık karmakarışık. Bu 
              işin içinden nasıl çıkılacak? İşte erken genel seçim. Herkesin saçı 
              kesilecek, önüne düşecek, ak mı kara mı anlaşılacak, demek pek bir önemli 
              söz değil. 
              Düşünüyorum. Dünyanın bir başka ülkesinde böyle bir şey yaşanabilir mi? 
              Herkes diyor ki, bu Seçim Yasası'yla ve bu siyasal partiler düzeni ile 
              ülkenin ileriye götürülmesi mümkün değildir. Peki niçin kimse bir ileri 
              adım atmaz? Parlamento, istediği zaman sabahları uykusuz karşılar, 
              yasaları toptan toptan, paket paket çıkarır da, niçin yukarıdaki 
              vazgeçilmez düzenlemeler yapılmaz? 
              Bu kurgunun bozulmamasından çıkarı olanlar mı var, üç gün sonra 
              seçeceğimiz vekillerimizin liderin iki dudağının arasından inci tanesi 
              gibi dökülmesine umut bağlamışlar mı var? Var elbette. Öyle olmasa, ülke 
              için, daha demokratik yönetim için iyi olan yapılmaz mı? 
              Bugünkü siyasal partilerin örgütlerinde hizmet görenler, yukarıdaki 
              kurguyu nasıl içlerine sindiriyorlar, bunu da anlamak çok zor. Bu kişiler 
              uzun süreler bağlı oldukları parti için çalışacaklar. Sonra gün gelip 
              seçim kapıyı çaldığında, partilerinin milletvekili adaylarını belirlemek 
              konusunda hiçbir etkileri olmayacak, onların düşüncelerine hiç değer 
              verilmeyecek. 
              Buna karşı çıkanlar, bu satırları okurken sanki seslerini yükseltiyorlar 
              gibi. Ama kimse kusura bakmasın. Onların düşüncelerinde bence haklılık 
              payı yok ya da sıfıra yakın. Önseçim kurumu -uygulamadaki aksaklıklarına 
              rağmen- uygulandığında, bu yolla ortaya çıkan sonuçlar lider için, parti 
              üst yönetimi için bağlayıcı olduğunda, buna bir değer verilebilir. Yoksa 
              ''lider egemenliği'' dedikleri düzen sürer gider. 
              Bu konuda bir başka nokta da şudur: Parti için çalışanlar, doğaldır ki o 
              partide bir beklenti içinde olacaklardır. Bu, eşyanın tabiatına uygundur. 
              Ama partinin yüksek menfaatları nedeniyle, toplumda öne çıkan, bir dönem 
              bazı makamları işgal eden, bazı unvanlar ve sıfatlar taşıyan kişiler 
              ''listelere'', hem de seçilme şansı çok yüksek yerlere yerleştirilince, 
              insanlarda politika yapma ve bu yolla ülkeye hizmet etme isteği kalır mı 
              dersiniz? 
              Bu gerçekler gün ışığı gibi aydınlık, ortada dururken öncelikle 
              politikacılar, sonra ülke için çabaladığı iddiasında olanların, ortaya 
              çıkıp da filanca lider de partiyi ne hallere düşürdü, her seçimden sonra 
              partinin oyları daha da dibe vuruyor, demeye hakları var mıdır? 
              Son dönemde kurulan yeni yeni siyasal partilerin tüzüklerine bir hüküm 
              koyduklarını basından okuyoruz. Buna göre, parti genel başkanı en çok iki 
              dönem bu görevde kalır ya da seçim kaybeden genel başkan istifa eder, gibi 
              normlar. Bunlar ne kadar inandırıcı olabilir ki? Yapılacak bir kurultayda 
              bunların ortadan kaldırılmayacağını kim garanti edebilir ki? Ayrıca 
              siyasal örgütlenme içinde, doğal olanın, lider olarak ortaya çıkıp 
              partisine yön vermek, siyasal iktidar sahibi olmak için yola çıkan 
              kişinin, başarısız olduğunda, yerini bir başkasına terk etmesi kadar 
              olağan bir sonuç olabilir mi? 
              Ama bu düşünceler bizim mayamıza uygun düşmüyor ki, yıllar geçiyor, 
              kısırdöngü bir türlü kırılamıyor. Bugüne kadar hiçbir siyasal çalışma 
              içinde bulunmamış bir kişi olarak, çok kolay biçimde ifade edebilirim ki, 
              bu kısırdöngüyü yine Türk halkının engin sağduyusu kıracaktır. Sandık 
              başına gittiğinde, şaşmaz terazisi ile herkesi tartacak, faturasını eline 
              verecektir. Buna inanıyorum. 
              İnsanı düşündüren şey, bu ülkenin hizmet için birden çok fırsat, makam ve 
              unvan verdiği kimi kişilerin, yeniden, hiç arkalarına bakmadan, halktan oy 
              istemeleri, toplum için üretecekleri bazı sonuçları sıralamalarıdır. 
              Bunlara sormak gerekmez mi? Daha önceleri neredeydiniz hanımlar beyler? Bu 
              satırları yazmak, inanın insanı üzüyor. Ama gerçekleri de ifade etmek 
              yurttaşlık ödevi olsa gerek. 
        
        
        Büyükçekmece Kavaklı Beldesi 
              Uydukentin yanı çöp alanı oldu 
              BARIŞ DOSTER 
              Büyükçekmece ilçesine bağlı Kavaklı beldesinde, belediyenin, topladığı 
              çöpleri Merkez Mahallesi'ne dökmesi, halkı canından bezdirdi. Bölge halkı, 
              sağlıklarının ve çevrenin tehlikede olduğunu vurgularken CHP Kavaklı Belde 
              Başkanı Sinan Biçer de Ümraniye'de yaşanan çöp felaketini anımsatarak 
              yetkilileri göreve çağırdı. 
              Uydu kentleri ve lüks siteleriyle tanınan Kavaklı beldesinin ANAP'lı 
              belediye yönetiminin, topladığı çöpleri Merkez Mahallesi'nde dere 
              yatağının bulunduğu boş bir araziye dökmesi sonucu oluşan çevre 
              kirliliğinin, halkın sağlığını tehdit ettiği belirtildi. 3 bin 800 nüfuslu 
              mahallenin altyapı, yol, temizlik, ulaşım gibi sorunlarının henüz 
              çözülmediğini belirten yurttaşlar, sanayi atıkları da içeren çöpler 
              nedeniyle, pis koku ve sineklerden bunaldıklarını ifade ettiler. 
              Merkez Mahallesi Muhtarı Ayhan Baytur'un, mayıs ayından bu yana İl Sağlık 
              Müdürlüğü'ne, İl Çevre Müdürlüğü'ne ve Büyükçekmece Kaymakamlığı'na 
              yaptığı başvurular sonuçsuz kalırken Belediye Başkanı Orhan Tıraşoğlu , 
              çöp döküm sahalarının olmadığını, bu nedenle çöpleri bu alana döktüklerini 
              söyledi. 
              CHP Kavaklı Belde Başkanı Sinan Biçer ise çöp dağlarının yol açtığı 
              tehlikeler konusunda ilgilileri uyardı. ''Kavaklı'da ikinci bir Ümraniye 
              faciası yaşanmayacağını kim garanti edebilir'' diye soran Biçer, Belediye 
              Başkanı'nın yakınmakla değil, çözüm üretmekle yükümlü olduğunu ifade etti. 
        
        
        Toplu balık ölümlerine yol açan kirliliğin son örneği Demirköy Mert Gölü 
              'nde yaşandı 
              Akarsular zehir saçıyor 
              Türkiye'nin akarsu ve göllerinde yaşanan hızlı kirlenme doğal hayatı 
              tehdit ediyor. Uzmanlar son günlerde sıkça yaşanan balık ölümlerinin 
              zehirli atıklar nedeniyle sulardaki oksijen miktarının yetersiz 
              kalmasından kaynaklandığını belirttiler. 
              Yurt Haberleri Servisi - Türkiye'nin akarsu ve göllerinde son bir ay 
              içinde toplu balık ölümlerinde artış yaşanıyor. Son olay Kırklareli'nin 
              Demirköy ilçesindeki Mert Gölü'nde görüldü. Uzmanlar, ölümlerin zehirli 
              atıklar nedeniyle sularda oksijenin yetersiz kalmasından kaynaklandığını 
              belirttiler. 
              Toplu balık ölümleri son bir ay içinde ilk olarak Giresun'daki Boğacık 
              Deresi'nde görüldü. TEMA Vakfı Giresun Temsilcisi Hakan Adanır , analizler 
              sonucunda deşarj izin belgesi bulunmadığı halde dereye atık su bırakan ve 
              çökertme havuzları olmayan bir hazır beton tesisinin dereyi kirlettiğini 
              tespit ettiklerini belirtti. 
              Boğaçay'ın ardından bu kez de Meriç ve Enez nehirlerinde toplu balık 
              ölümleri yaşandı. Enez Kaymakamı Sırrı Arısoy , ölümlere Ergene Nehri'nden 
              Meriç'e salınan zehirli atık suların neden olduğunu belirtti. Deniz 
              suyunda da yüksek oranda kirlilik gözlendiğini ifade eden Arısoy, ''Bu 
              durum canlıların yaşamını tehdit etmeye kadar ulaştı'' diye konuştu. 
              DSİ su ürünleri mühendisleri ise 1 litre suda 2 miligram amonyak 
              bulunmasının tatlısu canlıları öldürmeyeceğini ancak Ergene Nehri'nde bu 
              oranın 27 miligram olduğunu belirlediklerine dikkat çektiler. 
              Çevre Bakanlığı'nca hazırlanan raporda da 29 Temmuz Pazartesi günü öğleden 
              sonra başlayan balık ölümlerinin 1 kilometrelik alana yayıldığı 
              belirtildi. Meriç ve Ergene nehirlerinin karışık olarak bulunduğu 
              Meriç-Adasarhanlı ile Meriç-Maliye Küpürü arasındaki suyun amonyak azotu 
              yönünden çok yoğun olduğuna dikkat çekilen raporda, çözülmüş oksijen 
              miktarının çok düşük olmasının balıkları olumsuz etkilediği ifade edildi. 
              Meriç ve Enez nehirlerinin ardından Zonguldak'ın Çaycuma ilçesine bağlı 
              Saltukova beldesinden geçen Filyos Irmağı'nda da geçen hafta balıklar 
              kıyıya vurdu. 
              Bursa'nın Mustafakemalpaşa ilçesinden geçen Kirmastı Çayı'nda, 12 
              Ağustos'ta çok sayıda ölü balığın kıyıya vurması üzerine, inceleme 
              başlatıldı. Bursa İl Çevre Müdürü Şule Arat , bölgede önceki yıllarda da 
              toplu balık ölümleri görüldüğünü ve yöre halkının Susurluk Şeker Fabrikası 
              ile Mauri Maya Fabrikası'nı sorumlu tuttuğunu anımsattı. Şeker 
              Fabrikası'nda eylüle kadar üretim olmadığını, maya fabrikasının da arıtma 
              tesisi bulunduğunu belirten Arat, ''Ölümlerin sebebini detaylı şekilde 
              araştırıyoruz'' diye konuştu. 
              Kuşlar da tehdit altında 
              Toplu balık ölümleri son olarak Kırklareli'nin Demirköy ilçesine bağlı 
              İğneada beldesinde Milli Park sahası içindeki Mert Gölü'nde görüldü. 
              Kırklareli Valisi Ali Serindağ , gölden su ve balık örnekleri alındığını, 
              tahlil sonuçlarının ölüm nedenini belirleyeceğini söyledi. Kırklareli 
              Çevre İl Müdür Vekili Mehmet Güler de, kesin olmamakla birlikte balık 
              ölümlerinin metan gazından kaynaklanabileceğini söyledi. Ölümlerin 
              yaşandığı yerin göl olması nedeniyle bu kanıya vardıklarını, ancak yine de 
              kesin tahlil sonuçları sonrası net açıklama yapacaklarını belirten Güler, 
              ''Bu hafta içinde tahlillerden sonuç alınmasını bekliyoruz'' dedi. 
              Demirköy Milli Parklar ve Av ve Yaban Hayatı Mühendisi Sezgin Örmeci de, 
              birinci derece SİT alanı olan Mert Gölü'nün göçmen kuşların uğrak yeri 
              olduğunu belirterek, balık ölümlerinin ardından kuşların da yaşamlarından 
              endişe ettiklerini söyledi. Örmeci, balıkların oksijensizlikten ciğerleri 
              patlamış bir görünüm sergilediklerini de kaydetti. 
        
        
        6 kişi yaşamını yitirdi, 19 yaralı 
              Trafik canavarı boş durmuyor 
              Yurtta meydana gelen trafik kazalarında 2'si çocuk 6 kişi 
              yaşamını yitirdi, 19 kişi ise yaralandı. 
              İstanbul - Küçükköy Kazım Karabekir Mahallesi'nde evlerinin önünde 
              bisiklete binen ilköğretim okulu öğrencisi Y.G. (10), plakası alınamayan 
              bir otomobilin çarpması sonucu yaşamını yitirdi. 
              Kayseri-Malatya Karayolu'nun 15. kilometresinde meydana gelen kazada, 
              Hüseyin Kızmaz yönetimindeki kamyon, yolun karşısına geçmek isteyen 6 
              yaşındaki A.H. 'ye çarparak ölümüne neden oldu. Ankara Cinnah Caddesi'nde, 
              06 LOK 72 plakalı otomobil, aşırı hız ve dikkatsizlik nedeniyle devrildi. 
              Kazada, Ergun Acar , Adem Ergün , Nalan Adiş , Funda Karakaş hayatını 
              kaybetti. 
              Düzce'nin Kaynaşlı ilçesinde aynı anda meydana gelen 3 ayrı kazada 19 kişi 
              yaralandı. Bolu Dağı Taşaltı mevkiinde önceki gece saat 23.30 sıralarında 
              gerçekleşen 3 ayrı kazadan birincisi, 06 BDP 95 kamyonun sürücüsünün 
              direksiyon hâkimiyetini kaybetmesi yüzünden oldu. Kazada, 3 kişi 
              yaralandı. Aynı anda Fatsa Birlik'e ait 34 UJ 3091 plakalı minibüs, 
              önündeki kamyona çarptı. Kazada minibüste bulunan 12 yolcu yaralandı. 
              Üçüncü kaza ise Ankara'dan İstanbul'a giden 06 MVB 87 plakalı sanayi tüpü 
              yüklü kamyonun önündeki kamyona çarpması sonucu meydana geldi. Kazada, 4 
              kişi yaralandı. 06 MVB 87 plakalı kamyonda sıkışan 2 kişi, Düzce 
              İtfaiyesi'nin çalışmaları sonucunda kurtarıldı. 
        
        
        Ablası Cezaevinden Çıkamıyor 
              Cezaevlerinde bir grup tutuklu ve hükümlü ölüm orucunu sürdürüyor. 
              Onlardan biri daha Ankara'da yaşamını yitirdi. Melek Birsen Hoşver 'in 
              ölümüyle yaşamını yitirenlerin sayısı 95'e ulaştı. 
              Adalet Bakanı Aysel Çelikel , tutuklu ve hükümlülere insanca davranılması 
              için bir genelge yayımladı. Bu genelgede ''hastalık sebebiyle muayene ve 
              tedavilerde gereken duyarlık ve titizliğin gösterileceği'' ni üzerine 
              basarak vurguladı. 
              Cezaevlerinde, ölüm orucuna bağlı çok çeşitli sorunlar yaşanmaya devam 
              ediyor. Sakatlar, hastalar, yaralılar, hakları olan yasalardan yararlanmak 
              için çırpınıyorlar. Hâlâ kendine bakamaz durumda olduğu ve bu nedenle 
              tahliye edilmesi gereken birçok insan, sırf hükümlü değil de tutuklu 
              olduğu için bırakılmıyor. 
              Tipik bir örnek olduğuna inandığım Sema Türkdoğan 'ın durumunu aktarmak 
              istiyorum. Kardeşi Semra Eser bir mektupla onun durumunu anlatıyor: 
              ''Ben şu anda Bakırköy Kadın ve Çocuk Cezaevi'nde tutuklu bulunan Sema 
              Türkdoğan'ın kız kardeşiyim. Ablam 1996 yılında cezaevine girdi. 2000 
              yılında cezaevlerinde F tipine karşı yapılan ölüm orucuna katılanlar 
              içinde ablam Sema Türkdoğan da vardı. 19 Aralık 'Hayata Dönüş' 
              operasyonunda sağ kasığından şarapnel parçalarıyla yaralandı. Operasyondan 
              sonra durumu kötüleştiği için Bayrampaşa Cezaevi Hastanesi'ne gönderildi. 
              Ablam 20 kiloya düşmüştü, görüşe sedyelerle getiriliyordu. Kulakları 
              duymuyor, gözleri görmüyordu.'' 
              ''Ablam, ölüm orucunun 173'üncü gününde bilinci kapanınca tedavi edilmeye 
              başlandı. Durumu ağır olduğundan bebek gibi bezlendiği için hastane 
              personeli de tam anlamıyla ilgilenemediklerinden, annemi refakatçi olarak 
              ablamın yanına aldılar.'' 
              ''Annemle ablamı görmeye gittiğimde ablamı tanıyamadık. Ablam beni 
              duymuyor, gözleri görmüyor, sanki 100 yaşında bir yaşlı, bir deri bir 
              kemik, etleri vakumlanmış gibiydi. Üstünü değiştirmeye korktuk; üzerindeki 
              kıyafetleri annem makasla kesti. Öylece ölüme terk edilmişti, yapayalnız, 
              etrafından habersiz yatıyordu. Ablam tam 3 ay sonra annemi tanımıştı. 
              Annem mutluluktan ne yapacağını şaşırmış, ağlayarak ablama koşup 
              sarılmıştı.'' 
              ''Adli Tıp ablama, 'Wernicke Korsakof, Nistagmus, depresyon, sağ kulak 
              işitmiyor, steppaj yürüyüş, sağ kasıkta kitle (şarapnel parçası), kendi 
              bakımını yapamaz' raporu verdi. Ablam evimize gelmişti. Ama acılarımız 
              bitmedi. Ablamın vücudunun yüzde 80'i sakattı. Kadınsal işlevlerini yerine 
              getiremeyeceği için eşi de onu terk etti.'' 
              ''Doktora götürdük, İstanbul Çapa Tıp Fakültesi'ne. Doktoru ablamın artık 
              geriye dönüşsüz sakatlıklarının kaldığını söyledi, yıkıldım. Ablam hep 
              bakıma muhtaç olacaktı. 6 aylık tedaviye vücudu yanıt vermemişti.'' 
              Sema Türkdoğan dışarıda iken yargılandığı davadan ölüm cezasına mahkûm 
              edildi. Annesi çok ağır durumda olan kızı için cumhurbaşkanına başvurdu. 
              Adli Tıp onun yüzde seksen sakat olduğu ve affedilmesi yönünde rapor 
              verdi. 
              Sonrasını Semra şöyle anlatıyor: ''Bu raporlar Eyüp Adliyesi Başsavcılığı 
              tarafından Ankara'ya, Cumhurbaşkanlığı'na iletilmek üzere gönderilecekti. 
              Biz ailece ha bugün ha yarın af çıkacak diye bekledik. Babam da Düzce'de 
              yaşıyordu ve ablamı 6 yıldır hiç görmemişti. Hava değişikliği olur, belki 
              iyi gelir diye ablamı yanına istedi. Ablam, büyük ablam Hatice ile 
              birlikte babamın yanına giderken 10.06.2002 tarihinde Düzce'de jandarma 
              tarafından yapılan bir kimlik aramasında otobüsten indirilerek gözaltına 
              alındı, sonra da tutuklanarak cezaevine konuldu.'' 
              ''Ablamı o sakatlıklarıyla tutuklayabileceklerine hiç ihtimal vermemiştim. 
              Ablam cezaevinde yaşayamaz, ölürdü. Elini yüzünü yıkayamazdı, karnı aç mı 
              tok mu bilmiyordu. Üstünün kirlendiğini anlamıyordu. Sürekli sinir krizi 
              geçiriyordu. Ablamın bu haliyle cezaevinde yaşaması mümkün değildi.'' 
              ''Bir umutla ablamın rahatsızlıklarını göz önünde bulundurarak 399/2. 
              maddeden yararlanabilmesi için dilekçe verdik ama dilekçe reddedildi. 
              399/2. madde hükümlüler için geçerliymiş, tutukluları kapsamıyormuş.'' 
              Semra, bundan sonra ablasının cezasının kesinleşmesi ve hükümlü sayılması 
              için koşturmaya başladı. Burada da işler ters gitti. Yargılananlardan 
              birisi kaçaktı. Onun bulunması ya da bulunamazsa Resmi Gazete yoluyla ona 
              tebligat yapılması gerekiyordu. Kararlar alındı, Resmi Gazete'ye yazı 
              gönderildi. Semra şimdi Resmi Gazete'yi bekliyordu. 
              İlan çıkarsa bu kez de Yargıtay kararının kesinleşmesini bekleyecekti. 
              Semra duygularını şöyle dile getirdi: ''Nereye koşuyorsam umut yok. 
              Hükümlü, tutuklu ikisi de insan değil mi? Ablam çok hasta, bunun ölçüsü de 
              devletin Adli Tıp kurumlarınca tespit edilmiştir. Bu halde bir insana 
              acımazlar mı? Bu nasıl bir vicdan anlamadım.'' 
              ''Ablam ölüm orucunu bırakıp yaşamı tercih ettiği için arkadaşları 
              tarafından ihanetçi ilan edildi. Ablam cezaevinde adli tutuklularla 
              birlikte kalıyor. Geçen hafta ziyaretine gittiğimde onunla aynı koğuşta 
              kalan iki bayan, ablamı kollarında kabine getirdiler ve sabahlara kadar 
              anne anne diye bebekler gibi ağladığını, kimseyle konuşmadığını, durumunun 
              hiç iyi olmadığını söylediler. Biz de bir anneyiz, bizim de evladımız var 
              diyerek ağladılar.'' 
              ''Ablam o gün 15 dakika bile yanımda kalamadı. Sürekli uyuyormuş, yemek 
              bile yiyemiyormuş, zorla arada bir süt içiriyorlarmış. Sesimi kimse 
              duymuyor. İlla ki gidip Meclis'in önünde ablamı bırakın diye kendimi mi 
              yakayım da sesimi duysunlar. Ablam ölürse bunun sorumlusu kim olacak? 
              Neden insanlara zulüm ediyorlar? Sakat için hükümlü, tutuklu ne fark eder? 
              Ben ablamı kaybetmek istemiyorum. Ne olur sesime ses verin, 
              yalvarıyorum.'' 
              
              
        
        
