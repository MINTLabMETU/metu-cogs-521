                       
        
        
                
             haber
                   
        Üniversitelerimizde Yabancı Dil Bölümlerinin Durumu... 
              Doç. Dr. Duran NEMUTLU Sıvas Cumhuriyet Üniversitesi Fen-Edebiyat 
              Fakültesi Fransız Dili ve Edebiyatı 
              ÖSYM, sınav dizgesinde (sisteminde) yaptığı bir değişiklikle, 1999 
              yılından itibaren genel üniversite giriş sınavı dışında, yalnız dil 
              bölümleri için ayrıca yabancı dil üniversiteye giriş sınavı 
              düzenlemektedir. 
              Son üç yılda genel üniversite giriş sınavına, her yıl bir buçuk milyon 
              civarında öğrenci katıldığı halde, yabancı dil üniversiteye giriş sınavına 
              1999 ve 2000 yıllarında dokuz bin ve 2001 yılında ise yirmi dokuz bin 
              civarında öğrenci katılmıştır. 1999 ve 2000 yıllarında yabancı dil 
              üniversite giriş sınavına katılan dokuz bin civarındaki öğrencilerden 
              ancak üç bin civarında öğrenci, 2001 yılında ise sekiz bin civarında 
              öğrenci üniversiteye giriş koşulu olan 120 ve üstü puanı alabilmiştir. 
              Yabancı dil üniversite giriş sınavına katılmak için genel üniversite giriş 
              sınavına katılmak zorunludur. Üniversitelerimizin bir dil bölümünde okumak 
              isteyen lise mezunu bir öğrenci, önce genel üniversite giriş sınavına 
              katılacak ve sözelden en az 120 puan alacak (120'nin altında bir puan 
              alırsa, yabancı dil sorularının tamamını doğru yanıtlasa dahi dil puanı 
              değerlendirilmez), sonra üniversite yabancı dil giriş sınavına katılacak 
              ve KPDS sınavı niteliğindeki düzeyi oldukça yüksek 100 dil sorusundan, 
              alan ve okul durumuna göre en az 70 ila 89 soruyu doğru yanıtlayarak ancak 
              üniversiteye giriş koşulu olan 120 ve üstü dil puanı alabilecektir. 
              Üniversiteye yabancı dil giriş sınavının çok zor olması ve ÖSYM ayrı 
              yaptığı bu sınav için genel üniversiteye giriş sınavından daha yüksek bir 
              harç alması -bir kısım öğrenci, maddi yönünü de düşünmektedir- nedeniyle 
              bu sınava baş vuran öğrenci sayısı çok az olmaktadır. 
              Ayrıca 120 ve üstü dil puanı alabilen çok az sayıdaki öğrencilerden bir 
              bölümü, 2001 yılındakilerin çoğunluğu başka puan türlerine (SÖZ, EA)göre 
              de üniversiteye yerleşme hakları olduklarından, öncelikle bu puan 
              türlerine göre uygun buldukları bölümleri (Hukuk, İktisat, Siyasal, Türkçe 
              Öğretmenliği vs.) tercih etmekte ve çoğunlukla da buralara 
              yerleşmektedirler. 
              Orta öğretimde Fransızca ve Almanca dersleri artık okutulmadığı ya da yok 
              denecek düzeylere düştüğü için üniversite yabancı dil giriş sınavına 
              katılan öğrencilerin tamamına yakını İngilizce'den girmekteler ve 120 ve 
              üstü dil puanı alabilen az sayıdaki öğrenci de (3.000 civarında) 
              altyapıları olduğu için öncelikle İngilizce bölümlerini yeğlemektedirler. 
              İngilizce dışındaki yabancı dil bölümlerine ya hiç ya da çok az öğrenci 
              baş vurabilmektedir. 
              Öbür bölümler için tek aşamalı, dil bölümleri için ise iki aşamalı sınav 
              yapmak öğrenciler arasında eşitsizlik yaratmaktadır. Bu eşitsizliğin 
              giderilmesi ve öğrenci akışı duran Fransızca, Almanca, Rusça, Farsça, 
              Arapça gibi dil bölümlerine sözel ya da eşit ağırlık puanlarına göre 
              öğrenci alınması bazı üniversitelerin Rektörlükleri (Cumhuriyet, Atatürk, 
              Selçuk) tarafından YÖK'ten istenmiş, fakat YÖK Yürütme Kurulu 30 Ocak 2001 
              tarihli kararı ile gerekçesiz olarak ve dil bölümlerinin çoğuna öğrenci 
              akışının durduğunu bilerek bu istemi reddetmiştir. UNESCO'nun 2001 yılını 
              Avrupa Dilleri Yılı ilan ettiği ve Avrupa Birliği'ne girme çabaları içinde 
              olduğumuz bir zamanda, Avrupa Birliği'nin motoru durumundaki iki ülkenin, 
              Almanya ve Fransa'nın dil ve kültürlerinin okutulduğu bölümlerin 
              kapatılmasını akıl almıyor. 
              Çözüm önerileri 
              İngilizce dışındaki yabancı dil bölümleri için: 
              1) Öğrenciler arasında eşitsizlik yaratan ve Anadolu'daki bir öğrencinin 
              artık dil bölümünde okumasını olanaksız kılan bu üniversite yabancı dil 
              giriş sınavının kaldırılması, 1999 yılından önceki gibi yabancı dil 
              sorularının genel üniversite giriş sınavına dahil edilerek, dil 
              bölümlerine öğrenci akışının tekrar sağlanması. 
              2) 2002-2003 öğretim yılı için yeni bir karar alınarak, 120 ve üstü dil 
              puanı alan yeterli sayıda öğrenci olmadığı için kontenjanları boş kalan 
              dil bölümlerine (Fransızca, Almanca, Rusça, Çinçe, Farsça, Arapça vs.) ön 
              kayıtla ya da sözel, ya da eşit ağırlık puanına göre öğrenci alınmasının 
              sağlanması... 
              Bütün dil bölümlerinde hazırlık sınıfı vardır, bu konumda alınacak 
              öğrencilere bölüm derslerini izleyebilecek dil bilgisi ve becerileri 
              hazırlık sınıfında kazandırılacaktır. Böylece 2002-2003 öğretim yılında 
              4000-5000 yeni öğrenciye üniversitelerimizde okuma olanağı sağlanacaktır. 
              3) Eğer YÖK, öğrenciler arasında eşitsizliğe yol açan mevcut sınav 
              dizgesinde (sisteminde) ısrar edecekse, Sözel'de 120 barajı korunsun, 
              yabancı dil puanında 120 aranmasın, en yüksek puandan en düşük puana doğru 
              bir sıralama yapılarak 1999 yılından beri kontenjanları boş kalan dil 
              bölümlerinin kontenjanları doldurulsun; bütün bu dil bölümlerinin 
              altyapıları çok sağlam, yeterli öğretim üyesi, araç-gereç ve dil 
              laboratuvarları mevcuttur. 
              1536 yılında Kanuni Sultan Süleyman 'ın Fransızlara tanıdığı 
              kapitülasyonlarla başlayan, 1839 Tanzimat Fermanı ile süren ve Ulu Önder 
              Atatürk 'ün kurduğu Cumhuriyet ile pekişen Batılılaşma hareketinin temel 
              taşı durumundaki Batı dillerinin ve kültürlerinin okutulduğu bölümleri 
              kapatmak hem devlet politikası hem de ülke ve dünya gerçekleri ile 
              bağdaşmamaktadır. 
        
        
        Sınav Şampiyonu Olmayan Gençler İçin... 
        
        
              Erken seçim tartışmalarının yaşandığı sıcak yaz günlerinde yaklaşık 1.5 
              milyon gencimizin katıldığı üniversite sınavının sonuçları, 18 Temmuz 2002 
              tarihinde açıklandı. Sonuçlar bir iki gün konuşuldu, sonra unutulup gitti. 
              Birçok öğrenci için beslenen umutlar, harcanan trilyonlarca lira da boşa 
              gitti. Üstelik yüz binlerce gence başarısız damgası vurularak... 
              Her yıl olduğu gibi bu yıl da kamuoyuna sınavın şampiyonları tanıtıldı. 
              Birinci, ikinci, üçüncü gelenler, televizyonlarda nasıl dereceye 
              girdiklerini anlattılar. Kimilerinin ana ve babaları da konuştu. Ailecek 
              dereceye girenler araya alınarak resimler çektirildi. Yeni atanan Milli 
              Eğitim Bakanı Sayın Necdet Tekin de bu tanıtım ve ödüllendirme 
              kampanyasına katıldı. Bakan, sınavda en başarılı 20 genci Ankara'ya 
              çağırdığını, onlara başarılarından dolayı bilgisayar armağan edeceğini, 
              ama bilgisayarları olabilir düşüncesiyle bedeli karşılığı çek vereceğini 
              açıkladı. Şampiyonlar böyle ödüllendirilirken yaklaşık bir milyon genç de 
              umduğunu bulamamanın üzüntüsünü yaşadı. Boynunu büktü. Gözyaşı döktü. 
              Sınavla ortaya çıkan eğitim sisteminin bozukluğu, sınav sisteminin 
              adaletsizliği üzerinde ise pek duran olmadı. Oysa üniversite sınav 
              sonuçları bir kez daha gösterdi ki eğitim sistemimiz bozuktur. Sınav 
              sistemi adaletsizdir. Eleyicidir. Onur kırıcıdır. Fırsat ve olanak 
              eşitliğinden uzaktır. Sınava giren yaklaşık 1.5 milyon gencin neredeyse 
              üçte biri (yüzde 30.5) 105 puanın altında alarak daha ilk başta 
              elenmiştir. Yüzde 41.5'i ise 120'nin altında puan almıştır. Dört yıllık 
              fakültelere girecek öğrenci sayısı yalnızca 177 bindir. Bir başka deyişle, 
              bir buçuk milyon gencin 177 bini bir üniversiteye girebilecektir. 
              Tercihler yapılıp yerleşince görülecektir ki öğrencilerin birçoğu 
              sevmediği, istemediği, yeteneği olmayan bir bölüme girecektir. Sırf 
              üniversiteyi okumak, boşta kalmamak için. Genç; karşılaşacağı harç parası, 
              kalacak yer, eğitim harcamalarını karşılayarak binbir güçlükle okulu 
              bitirse bile iş bulup bulamayacağı belirsizdir. 
              Bu sınavda 9 binin üzerinde gencin sıfır alması da düşündürücüdür. Bu 
              gençler hangi koşullarda liseyi bitirmiştir? Soran, bilen var mı? 
              İncelense bunların çoğunun öğretmen, ders araç gerecinin eksik olduğu 
              okullarda okuduğu ortaya çıkacaktır. Ama hiçbir televizyon, gazete 
              çalışanı bunlara ne düşündüğünü, hangi duygular içinde olduğunu 
              sormayacaktır. 
              Bu yıl da geçen yıllar gibi sınavda en başarılı illerle en başarısız 
              illere bakıldığında sistemin çarpıklığı, fırsat ve olanak eşitliğinin 
              olmadığı kolayca anlaşılacaktır. 
              Antalya, Ankara, İzmir gibi Orta ve Batı Anadolu'daki en başarılı iller, 
              Hakkâri, Şırnak, Ardahan gibi Doğu Anadolu'daki en başarısız iller. 
              Ortaöğretimde gençler değişik düzeylerde yetiştirilmektedir. Fen 
              liselerinde, Anadolu liselerinde, gelişmiş kent liselerinde gençler daha 
              iyi olanaklarla eğitilirken doğudaki okullarda öğretmen, donanım eksikliği 
              yüzünden gençlerin yeterince eğitilemediğini herkes biliyor. 
              Sonuçta 76 çeşit lisede değişik ortamlarda yetişmiş gençleri aynı sınavda 
              aynı sorularla değerlendirmek eşitlik değildir. Tam tersine bu onlara 
              yapılan adaletsizliktir, haksızlıktır. 
              Üniversite sınav sonuçlarının ortaya koyduğu bir gerçek de ülkemizde 
              paralı eğitimin, eğitimin özelleştirilmesinin çözüm olamayacağıdır. TBMM 
              komisyonlarında görüşülen YÖK'ün hazırladığı üniversiteleri paralı yapan 
              tasarının yanlışlığını umarız kimi çevreler anlamıştır. Ülkemizde paralı 
              eğitim, paralı üniversite hiçbir eğitim sorununu çözmediği gibi, var olan 
              fırsat ve olanak eşitsizliğini daha da arttıracaktır. Geçen yıllarda 
              olduğu gibi bu yıl da üniversite sınavlarında paralı, özel liseler devlet 
              okullarından daha başarılı olamamıştır. Büyük özverilerle milyarlarca lira 
              harcayarak özel okullarda çocuklarını okutanlar bir kez daha umduklarını 
              bulamamışlardır. 
              Çözüm, bütçeden eğitime daha çok pay ayırarak eğitimin niteliğini bütün 
              devlet okullarında yükseltmektir. 16. Milli Eğitim Şûrası doğrultusunda 
              ortaöğretimde daha fazla gecikmeden köklü değişiklikler yapmaktır. Eğitim 
              sistemimizi ezbercilikten kurtararak gençleri programa dayalı işe, mesleğe 
              yönlendirmektir. Gelecek yıllarda yüz binlerce gence ve aileye aynı acıyı 
              bir daha yaşatmamak için önlemler almalıyız. Her alanda olduğu gibi eğitim 
              alanında da birkaç şampiyon 65 milyonluk bir ülkeyi kurtarmaz. Üstelik 
              onların çoğu da üniversiteyi bitirdiklerinden sonra çeşitli nedenlerden 
              yurtdışına gitmektedir. Gençlerin yetenekleri doğrultusunda iyi bir 
              eğitimden geçirmeyip onları başarısız damgasıyla sokağa atan toplum bunun 
              bedelini er geç öder. 
        
        
        Tunceli ve Hakkâri'de yıllardır uygulanan OHAL bugün sona eriyor 
              Olağan yaşama dönüş 
              Tunceli Valisi Mustafa Erkal, hiçbir zaman geçmişte yaşanan olayların 
              unutulmayacağını belirterek, ''Artık köye dönüşleri hızlandırarak yeni bir 
              sayfa açmak istiyoruz'' dedi. Diyarbakır ve Şırnak'ta ise OHAL uygulaması 
              ekime kadar sürecek. 
              FERİT DEMİR 
              Tunceli ve Hakkâri 24 yıl aradan sonra bugün saat 17.00'den 
              itibaren olağan yaşama dönüyor. Diyarbakır ve Şırnak'ta ise OHAL 
              uygulaması ekime kadar sürecek. 
              1978 yılında Maraş katliamı sonrasında bölgede sıkıyönetim ilan edildi. 
              Katliamdan 2 yıl sonra ise baskılar 12 Eylül darbesiyle tüm yurda yayıldı. 
              3 yıldan fazla devam eden sıkıyönetim bazı kentlerde 1984, bazılarında da 
              1987'de kaldırıldı. Ancak bazılarında sıkıyönetim yerini OHAL uygulamasına 
              bıraktı. OHAL kapsamına alınmayan Tunceli'ye 12 Temmuz 1987 gecesi yüksek 
              kesimlerden Tunceli kent merkezine, kimliği bilinmeyen kişilerce kurşun 
              yağdırıldı. Yetkililer konuyla ilgili çelişkili açıklamalar yaptı, ancak 
              birkaç gün sonra yapılan toplantıda, Tunceli'ye yağdırılan binlerce kurşun 
              kentin OHAL kapsamına alınmasına neden oldu. 
              1990'dan sonra bölgedeki gerilim daha da arttı. İlk faili meçhul cinayet 
              de 90'lı yılların başında vali Aslan Yıldırım döneminde Tunceli'de 
              yaşandı. 1992 yılında göreve başlayan Vali Atıl Üzelgün 'ün ilk işi de 
              köyleri boşaltmak oldu. Boşaltılan 48 köyün tüzel kişiliği de valiliğin 
              talebi üzerine kaldırıldı. Ancak bu köylerden birinin muhtarının İçişleri 
              Bakanlığı aleyhine açtığı dava sonucunda köylerin tüzel kişiliği geri 
              alındı. 
              Ekim 1994'te ise bölgedeki en büyük operasyon başladı. 151 köy ve mezra 
              boşaltıldı, büyük kısmı da yakıldı. Vali Üzelgün'ün talimatıyla gıda 
              ambargosu da başlatıldı. Yurttaşlar gıda maddelerini köylere yakın 
              karakollardan karnelerini göstererek alıyorlardı. 
              1998 yılında atanan Vali Mehmet Ali Türker ise ilk iş olarak gıda 
              ambargosunu hafifletti. Uygulamaya 1999'da tamamen son verdi. Ovacık, 
              Pülümür, Erzincan karayollarında da serbest seyahat özgürlüğü tanıyan 
              Türker, birçok köye de geri dönüş izni verdi. Bu dönemde gözaltında 
              işkence iddiaları, sürgünler de azaldı. 
              2000 yılında valiliğe atanan Mustafa Erkal da kâğıt üzerinde kalan gıda 
              ambargosunu yayımladığı genelgeyle tamamen kaldırdı. Seyahat özgürlüğünü 
              24 saate yaydı, 40 köye geri dönüş izni verdi, ancak 97'den itibaren duran 
              memur sürgünleri yeniden başladı. PKK'nin de silahlı eylemlerini 
              durdurmasıyla birlikte başlayan huzur ortamı bölgede etkisini gösterdi. 
              Köy yolları asfaltlanmaya başladı. Bölge halkı için kutsal sayılan Düzgün 
              Baba Dağı da 15 yıl aradan sonra ziyarete açıldı. 
              1978 yılında nüfusu 160 binlerden, 15 bini asker olmak üzere 90 bine kadar 
              inen, PKK ve TİKKO'nun en büyük eylemlerini yaptığı, en kanlı çatışmaların 
              yaşandığı, binden fazla militanın öldürüldüğü, yaklaşık 250 güvenlik 
              görevlisinin şehit olduğu, ilk intihar saldırısı, gözaltında kayıpların, 
              ambargoların yaşandığı kentte insanlar her şeye karşın umutlarını taze 
              tuttu. 
              Yeni bir sayfa 
              Bugün saat 17.00'den itibaren olağan bir yaşama geçmeyi bekleyen 
              Tuncelililerin tek endişesi vaatlerin kâğıt üzerinde kalması.Tunceli 
              Valisi Mustafa Erkal , hiçbir zaman geçmişte yaşanan olayların 
              unutulmayacağını belirterek ''Artık köye dönüşleri hızlandırarak yeni bir 
              sayfa açmak istiyoruz.'' dedi. Belediye Başkanı Hasan Korkmaz da bundan 
              sonra geçmişin unutularak geleceğin planlanması gerektiğini belirterek 
              "Umarım daha güzel günler yaşarız'' diye konuştu. 
        
        
        DSP grup toplantısında erken seçimin ertelenmesi için Başbakan'ın istifası 
              da görüşüldü 
              Ecevit'e 'solda büyük buluşma' çağrısı 
              DSP'nin olağanüstü kurultaya götürülmesi için Başbakan Ecevit'le birkaç 
              kez görüşen ancak sonuç alamayan 9'lardan, Ankara Milletvekili Uluç Gürkan 
              solda birlik çağrısı yaptı. 
              DSP grubunun basına kapalı bölümünde söz alan 
              Ankara Milletvekili Uluç Gürkan , Başbakan Bülent Ecevit 'e ''Merkez 
              soldaki büyük buluşmayı yaratalım. Böylesi büyük buluşmaya öncülük edin'' 
              çağrısında bulundu. Hikmet Uluğbay da, Ecevit'e ''AKP ve HADEP'le ilgili 
              kaygılardan söz ettiniz. Bunlar ancak solda birlik ve bilinçli bir sol 
              hareketle engellenebilir'' görüşünü iletti. 
              DSP grubunun basına kapalı bölümünde, erken seçim konusu ele alındı. 
              Toplantıda, erken seçimin ertelenmesi için Başbakan Ecevit'in istifası 
              formülü de konuşuldu. Adalet Bakanı Hikmet Sami Türk , ''İstifa etseniz de 
              seçim kararı alınabilir. Seçime sizin başbakanlığınızda gidilmesi bir 
              teminattır'' görüşünü iletti. Devlet Bakanı Tayfun İçli de benzer görüşler 
              dile getirdi. 
              DSP'nin olağanüstü kurultaya götürülmesi için Başbakan Ecevit'le birkaç 
              kez görüşen ancak sonuç alamayan 9'lardan, Ankara Milletvekili Gürkan da 
              solda birlik çağrısı yaptı. Edinilen bilgiye göre Gürkan, şu görüşleri 
              dile getirdi: 
              ''Artık seçime karşı olduğumuz görüntüsü vermemeliyiz. Seçimi geciktirmek 
              eylemlerinin içinde de hiç olmamalıyız. Kaygılarınızda haklı 
              olabilirsiniz. Ancak bu, kaderimiz değildir. Bu senaryoyu 
              engelleyebiliriz. Bunu sadece yakınarak seçim tarihini geciktirip zaman 
              kazanmaya çalışarak yapamayız. Sayın genel başkanım, gelin koyun 
              yüreğinizi, merkez soldaki bir büyük buluşmayı, ulusalcılık ve namusluluk 
              temelindeki bir büyük uzlaşmayı yaratalım. Önümüzdeki seçimde merkez solu 
              bölünmüş, parçalanmış olarak değil, bir olarak, iri olarak, diri olarak 
              yarışa sokalım. Böylesi bir birlik sadece felaket senaryolarını gündemden 
              düşürmüş olmayacaktır, aynı zamanda unuttuğumuz, uzun süredir izlenen 
              ekonomi politikalarıyla bize unutturulan, yoksullaştırılan insanımızı da 
              kucaklayacaktır. Merkez soldaki böylesi büyük buluşmaya öncülük etmek, 
              sizin sorumluluğunuzdur. Bizim için de kaçınılmaz bir görevdir.'' 
              Derviş'e eleştiri 
              İstanbul Milletvekili Masum Türker de Devlet Bakanı Kemal Derviş 'i 
              eleştirdi. Türker, ''Hazine Bakanlığı kimdeyse medya ona döner. Derviş, 
              ABD'de bazı senaryolar peşinde olabilir. DSP'de bu görevi yapabilecek çok 
              sayıda arkadaşımız vardır. Eğer seçimlere giderken Hazine bizim elimizde 
              olursa medya bize dönecektir'' görüşünü savundu. 
        
               
        
        
