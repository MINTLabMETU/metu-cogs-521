                       
        100'lük Ülkeden Mektuplar
        Feride Çiçekoğlu
           1996
           
             ÖYKÜLER
                   
        Gençler, söğüdün az ötesine uzanmışlar, nehirde sırıkla sürülen altı düz sandallarla gelip geçenleri seyre dalmışlardı. Çoluk çocuk can yeleği giymiş Amerikalılar, yine fotoğraf makineleriyle Japonlar, şen şakrak İtalyanlar...
        Ardımdan gelen bir sesin, mükemmel bir Oxford aksanı ile delikanlıları kibarca paylamakta olduğunu bu sırada fark ettim. "Oraya geçmemeliydiniz!" Gözleri bende, kaygılı bekleyen gençleri görünce, kendimden emin bir biçimde döndüm ve "Onların hatası değil, geçmelerini ben söyledim," dedim. O ayaktaydı, ben oturuyordum. O İngilizdi, ben yabancıydım. O erkekti, ben kadındım. İkimiz de gözlüklüydük, üniformasızdık ve sanırım aynı yaşlardaydık.
        Bütün bunların ne önemi var bilmiyorum, ama sözlerim etkili bulundu. "Yaa!" (Oh, I See!) dedi güzel aksanıyla. "Peki o zaman, önemi yok. Kiliseyi geziyoruz, ama istemiyorlarsa gelmeyebilirler. Zorunlu değiller. Burada kalabilirler... Yalnız söyleyebilir misiniz, 16.30'da otobüse gelsinler..." Aniden edindiğim bu beklenmedik otoriteden hoşnut kalmadığımı söyleyerek sahtekârlık yapmayacağım. Bilakis, rolümü benimsediğimi, gençlere, İngilizce olarak, "16.30da otobüste olacaksınız!" diyen sesimi duyunca anladım. İçlerinden biri sordu: "Nerede?" Öyle ya, nerede? Gözlüklü, üniformasız, kırklarındaki beye dönüp pişkince, "Nerede?" dedim. O âna kadar, benim gruptan sorumlu bir yetkili olduğumu varsaydığı anlaşılan adam, kaşlarının belli belirsiz alnına doğru hareketi dışında şaşkınlığını ustaca gizledi ve tam bir İngiliz centilmenliği ile, "Bridge Street," dedi. Gençlere, "Bridge Street," diye yineledim.
        İngiliz gitti, herkes az önceki konumuna döndü. Demir kapı hariç. Şimdi gözüme daha da aIçak görünüyordu. Az önce gençlere atlamalarını işaret ettiren siz, bu kez bana, "Hadisene!" dediniz... "Eh, sonunda idam yok ya," diyecektim ki... Neyse, yine de sizi dinledim.
        İşte sonunda söğüt ağacının altındayım. Sigaramı çıkarıp yakıyorum. Sandallarla geçenlere, biraz ürkek, biraz uzaktan ve ille de özenerek bakan çocukları gözlüyorum. Böyle anlarda hep olduğu gibi Lenin'i düşünüyorum. Gözlerim yaşarıyor. Benle dalga geçiyorsunuz: "Latince, ÜTOPYA..."
        Ve ilk kez, demir kapının yasal açılışına tanık oluyorum... Yani anahtarla açılışına. Kralın okuluna mensup bulunduğu anahtarından anlaşılan, uzun saçlı, şair veya fizikçi bir genç adam, kapıyı yeniden kilitleyip notları, kitapları ve birası ile nehir kenarına geliyor. Gençlerin az ötesine bir yere yerleşiyor. Sırtını bir ağaca güvenlice dayıyor ve yazıp çizme hazırlığına girişiyor. "Ben de ufak tefek notlar alsam," deyip, tembelliğim yüzünden içindekilerin nadiren öykülere dönüşebildiği defterimi çıkarıyorum. Temiz bir sayfa açıyorum, çevremdeki ayrıntıları gözden geçirmek üzere kafamı kaldırıyorum ve karşı kıyıdan bizi tehditkâr bir ifade ile gözleyen, "porter" tabir edilen üniformalı görevliyi o zaman fark ediyorum.
        Giysisi, en azından benim amatör gözüme, sizin vitrayda arz-ı endam ederken giymiş bulunduğunuz vişneçürüğü bordürlü siyah cüppenin aynısı gibi görünüyor. Hemen gözlerimi indirip, defterimle, yazıp çizdiklerimle son derece meşgul bir havaya bürünüyorum. Köprüyü geçip demir kapının öbür yanında dikilerek seslenmesi için ona zihnimden tanıdığım sürenin bitmesine bir-iki saniye kala sesini duyuyorum. "Levhaları görmediniz mi?" Defterimi kapatıyorum, toparlanmaya hazırlanıyorum ki...gençlerin süklüm püklüm kapıya yönelişlerini görünce ağırdan almaya karar veriyorum.
        Görevli kapıyı anahtarıyla açmış, azarlayan bakışlarıyla çocukları dışarı çıkarıyor. Tam ben de kalkıyorum... kapıyı yeniden kilitlediğini ve benimle ilgilenmediğini görüyorum.
        Vicdan muhasebesi: "1. Çocuklarla aynı kaderi paylaştın, sen de git. 2. Boşver, otur."
        Hele şimdi, kapının üzerinden atlayıp gitmeyi kendime hiç yediremiyorum. Kararsızım: Şair ya da fizikçi genç adamdan anahtarı isteyip çıkmalı mıyım? "Nasıl girdiniz?" diye beni sorgular mı? Oturup beklemeli miyim? Hayır, asıl muhasebe bunların hiçbiri değil. Köprüden geçerken dönüp arkasına bakan, dönüp benimle göz göze gelen o bir tek gencin, isyankâr saçlı o Slav delikanlının gözünde asıl soruyu okuyorum: "Az önce, o üniformasız İngilizce, bize, "Geç," diyenin siz olduğunu söylemiştiniz... Şimdi neden..."
        "Ütopya'da üniforma var mıydı?" diye soruyorum size.
        "Hep unutuyorsun," diyorsunuz. "Latince ÜTOPYA..."
        Bütün sandallar nehirde bir aşağı bir yukarı koşuşturup dururken, Kralın Köprüsü (King's Bridge) yanında huzur içinde dinlendiği yerden bana göz kırpan "Mrs. Simpson" isimli sandala tam o anda gözüm ilişiyor. Bir yerlerde kralın tüm sandallarının İngiltere kral ve kraliçelerinin adlarıyla anıldığını, yalnızca birine Mrs. Simpson'un adının verildiğini ve onun hep köprüye bağlı durduğunu okuduğum geliyor aklıma. Sevdası uğruna Kral VIII. Edward'ın tahtını terk ettiği Mrs. Simpson... Merhaba Mrs. Simpson! Sizi daha önce görmemiş oluşuma şaşmamalı... Nehrin bu kıyısındaki tek ayrıksı, ben kalana kadar beklemiş olmalısınız bana "Merhaba" demek için...
        Thomas More'un, sizin ve benim, her biri kendi usülünce ayrıksı olan üç "yabancı"nın, burada rastlaşıvermesi ne hoş bir sürpriz!
        Derken Mrs. Simpson'la arama, hemen önüme yanaşan bir sandaldan beceriksizce kıyıya tırmanmaya çabalayan bir kadın giriveriyor. Zorunlu bir iniş olduğu belli. Sandalların ancak iskelelerde yolcu indirebileceklerini ve buraya yanaşmamaları gerektiğini, bütün yabancılığıma karşın ben bile biliyorum.
        Sandalın muhtevasından gözüme ilk çarpan, kendini karaya atmak için çırpınan hanımın iri kalçalarını şekle sokmak gibi imkânsız bir görevi üstlenmiş olan korsenin pembe ile bej arası rengi oluyor. Sandalcı, denizcilik yaşamlarını terk etmekte hayli sabırsız görünen yolcularını uyarırken, sesindeki azarlama tonunu denetleyebilmek için zorlanıyor: "Yavaş! Devireceksiniz, telaş etmeyin..."
        Son inebilenler, ayaklarını karaya basmış olmanın ferahlığıyla derin bir nefes alırlarken, ilk inenlerden biri demir kapıyı yokluyor: Kilitli! Sandalcıya sesleniyor. Suyla barışık oldukları kuşku götürür altı yaşlıca ve şişman yolcusuyla hayli ter dökmüşe benzeyen sandalcı, hızla uzaklaşırken yanıtlıyor: "Anahtarı isteyin!" Bunun üzerine, adamcağız bana yaklaşıp belirgin bir İtalyan aksanıyla, "Anahtar sizde mi?" diye soruyor.
        On dakika önce olsa, "Ne anahtarı?" derdim. Şimdi, bilgiç bir edayla, şair ya da fizikçi genç adamı gösteriyorum. "Onda var." İtalyan aksanlı adam birasını yudumlayan adama gidiyor. Az önce ben gitmiş olsaydım başıma gelecekleri uzaktan izliyorum. Sorular, açıklamalar, gönüIsüzce uzatılan anahtar...
        Demir kapı bu kez yarı-yasal olarak açılıyor. Sandaldan inen grup çıkıyor. Tam kapıyı yeniden kilitlemeye yeltenirlerken ben de arkalarından çıkıyorum.
        King's College aidiyetime dair hiçbir kuşku uyandırmamış olduğumu İtalyanların şaşkınlığından anlıyorum. Anahtar asıl sahibine doğru havada uçarken, benimle ilk konuşan, "Demek siz de!" diyor.
        "Evet," diyorum, "ben de!"
        Gülmeye başlıyoruz. Gürül gürül Akdenizli kahkahalar...
        "Neden yalnızca "Akdeniz"?" diyorsunuz, kahkahamıza katılırken.
        Şimdi tüm aksanlar kayboluyor.
        "Sevgili Thomas More, Ütopya alfabesi kahkahaya dayanıyor olmasın?" diye üsteliyorum umutla.
        "Artık öğrenmelisin," diyorsunuz sabırla. "Latince, Ütopya..."
        
        LAP-TOP

        Tam karşıma oturduğunuzda, göz göze gelmemize ramak kalmıştı.
        Oysa bu yolculuğumda, metropol metroları ile toplama kamplarının ortak kuralına kesinlikle uymaya ve göze bakmamaya kararlıydım.
        Hangi  durakta  bindiğinizi  anımsayamıyorum. Londra'nın metro haritasından, Piccadilly hattının mor çizgisini, Heathrow Havaalanı'ndan başlayarak izliyorum: Hatton Cross, Hounslow West, Hounslow Central, Hounslow East, Osterley... Hangisiydi? Hounslow'lardan biri olmalı. Bilemiyorum.
        Siz bindiğinizde tek yer mi kalmıştı, yoksa karşıma seçerek mi oturdunuz? Seçerek oturduğunuzu düşünmek hoşuma giderdi, ama belleğimi zorlayınca, başka boş yer yoktu gibime geliyor. Sayısız uçaklardan inmiş sayısız insanlardık; paltolarımız,şemsiyelerimiz, bir de valizlerimiz. Sanırım son boş yerdi sizin oturduğunuz, ama belki de sevinmiştiniz orası boş diye. Yoksa ne diye ramak kalsın göz göze gelmemize?
        Heathrow Havaalanı'na bu inişimde, bagajım, yürüyüşüm, ama en çok da göz düzeyi üzerinde tuttuğum burnu büyük bakışlarımla, vize kuyruğunda bile dokunulmazlığımı korumuştum. Tekerlekli valiz, çekilince uzayıp ukala bir "çıt" sesiyle sabitlenen sapıyla uysalca peşime takılıveren hem de "Carlton", İngiliz markası. Üstelik üzerinde pembe pembe "British Council" etiketi. Hele küçümseyen bakışlar eşliğindeyse, vize memuru, soru sormak ne kelime, özür dileyecek hale geliyor. Kitap alışverişlerinden sonra havaalanlarında sapı kopan çantalara paydos. İnsanların gözlerine bakıp gülümsemeye de. İşte bu kadar kolaymış! Göz insan düzeyidir. Üstüne çıktınız mı, tamam...
        Oysa nefret ederim göze bakmayan insanlardan. Göze bakmamanın da çeşitleri vardır. Gözlerini kaçırmak, ayağa bakmak, göz kırpıştırmak, gözünü belirsiz bir yerlere dikmek... Toplama kamplarında askerlerin, hele komutanların gözüne bakmanızı men ederler. Bakmak cesaret işidir. Yüreğiniz elveriyorsa, bakmalısınız. Vize memurlarının gözlerini küçümsemeniz gerektiği kuralını kendiniz keşfedersiniz. İnsaniyetiniz el veriyorsa, bakmamalısınız. Ya metrolar?
        Metrolarda yalnızca "yabancı"lar göze bakar. Ben bu kez yabancı olmama kararındayım. Anlaşılan siz de öyle. Yine de karar vermemiş olsaydık birbirimize bir an olsun bakardık türünden bir elektriklenme... Metronun sarsıntısında, tam ortamızda asılı kalıyor.
        Sol omzunuzun üzerinden pencerenin dışını dikkatle izlemeye girişiyorum. Sarsıla sarsıla akıp giden simsiyah bir şerit, donuk. Teninizin siyahı ise parlak ve yumuşak. Elmacık kemikleriniz çıkıntılı, burnunuz kemerli. Profilinizin Mısır firavunlarını anımsattığını görür gibiyim. Nil Deltası için fazla siyahsınız. Nil'in aşağıları için ise fazla açık... Nübyeli olmalısınız, Nefertiti'nin torunlarından.
        Siz de benim sağ omzumun üzerinden, benim ardımdaki pencereden dışarısını izlemektesiniz. Elim kendiliğinden saçımı düzeltmeye girişecekken yarı yolda durdurup gereksiz yere gözlüğümü düzeltiyorum. Öyle ya, saçımı düzeltsem ne fayda... Hem ne diye...
        Dışarıya, ille de hep aynı noktadan bakıp durmam beni ele vermesin diye gözlerimi alnınızdan geçirerek sola kaydırıyorum. Alnınız geniş ve çıkıntılı olduğundan, saç diplerinizdeki yolculuğum uzunca sürüyor. Saçlarınıza ya da dudaklarınıza yakalanırsa kurtaramayacağımı bildiğimden, bakışımı özenle alnınızdan yürütüp bu kez sağ omzunuzun üzerinden dışarıya dikmek üzereyim ki... Sağınızda oturanı o zaman fark ediyorum.
        Başı sizin omuz hizanızda. Sizin yanınızda mı büsbütün çelimsiz, şaşkın ve zavallı görünüyor, yoksa gerçekten öyle mi? Karar veremiyorum. Ömrünce hiç güneş yüzü görmeyip hep metrolarda dolaşmışçasına soluk benizli. Neyle yıkanırsa yıkansın yağlı görünümünü yitirmeyeceği izlenimi veren seyrek ve kararsız saçları yandan taranmış. Yüzünde ergenlik izleri. Yaşı yirmilerde olmalı; sizin, daha doğrusu bizim, neredeyse yarı yaşımızda. Ergenlik izleri ebedî. Kalın gözlüğün ardında büsbütün incelmiş gözlerine bakmamda sakınca yok, çünkü onun gözleri ısrarla kucağındaki portatif bilgisayarın tuşlarında. Yanınızdaki, "lap-top" tabir edilen bilgisayarında, benim amatör gözüme bile beceriksizce görünen hareketlerle birşeyler yazmaya çalışıyor. Üzerinden kaçan bir takım elbise giymiş, bir de geniş kravat... Rengârenk Afrika hayvanları. Parlak turuncu zürafalar, çizgili zebralar, koca bir gergedan, tekrar zürafalar...
        Sarsılarak duruyoruz. Sizin binişinizden bu yana, hangi durakta ineceğimi izlemeyi unutmuş olduğumu fark ediyorum. Henüz iyice batıdayız. Telâşa gerek yok. Kapı açılıyor, bir kişi iniyor, bir sürü kişi biniyor. Kapı ağzı tıklım tıklım. İki çocuklu bir aile. Kadının boynundan sarkan askıda, göğsüne bastırdığı minicik yavrusu. Kırkı çıkmamış kadar küçük. Üç-dört yaşlarında bir de oğlan çocuğu, babasının eline yapışmış. Adam orta boylu ve şişmanca, kadın da öyle. Tenleri koyu siyah. Gözleri küskün. Size benzemeyen bir yanları var. Firavun soyundan gelmedikleri kesin.
        Kadın lap-top'lunun yanındaki demire yapışıp dengesini korumaya çalışıyor. Sağ eli yavrusunun sırtında. Hafif hafif patpatlayıp miniği rahatlatıyor. Sarsılarak kalkıyoruz. Miniğin umurunda değil. Alışkın olmalı.Kanguru yavrusu gibi...
        Afrika hayvanlı kravata bakıyorum, kanguru var mı diye. Yok. Olmaz tabii. Afrika'da kanguru ne arasın? Kangurular Avustralya'da...
        Kravatın sahibi tedirgin, kıpırdanıyor. Tepesindeki yazıyı o zaman fark ediyorum: "Gerektiğinde bu yeri yaşlılara, özürlülere ve çocuklu olanlara veriniz." Lap-top'unu ne yapacağını bilemez bir ifadeyle, bir çocuklu kadına, bir size... bakmasına izin vermeyip siz ayağa kalkıyorsunuz. Kadın geçip yerinize oturuyor. Kimse kimseye bakmıyor, kimse tek söz etmiyor. Ne "Buyrun", ne "Teşekkür ederim", ne "Özür dilerim, kalkamadım" hiçbir şey...
        Göz alanımın tamamen dışına çıktığımız için sizin kapı ağzında dikilmekte olduğunuzu ancak hissedebiliyorum. Biraz da sizi benden tümüyle kopardığı için lap-top'luyu öfkeyle ve pervasızca süzmeye girişiyorum. Belalı bir annesi olduğu kesin. "Yemeğe" diye yalnızca bir kez gürleyen bir anne. Bu da ihtimal tek çocuk. Anası, ilkokuldan üniversite sonuna kadar her hafta öğretmenleriyle görüşmüştür. "Ne, edebiyat mı? Delirdin mi sen?" Gizli gizli yazdığı şiirlerini, anasının ayak seslerini duyar duymaz saklamıştır bu uyuz. İşletme okumasında karar kılınmıştır. Sanki annesi bir sonraki durakta binip çalışmıyorsa azarlayacakmışcasına teIâşlı. Benim dik dik baktığımı hissettikçe daha da beceriksizleşiyor...Oh olsun! Bilgisayar, büroda ve masada bile sevimsiz. Böyle kucakta, üstelik metroda... Kimbilir ne yazmaya çabalıyor; gitgide şaşkınlaşan solucan parmaklarıyla... İnce değil, solucan. Bu parmaklar ne piyano çalabilir, ne resim yapabilir; kararsız, güçsüz...
        Birden sizin ellerinizi merak ediyorum. Sizi aranıyormuş gibi görünmemek için nerede olduğunuzu önceden kestirmeye çalışıyorum. Olsa olsa yer verdiğiniz kadının yerindesinizdir. Kadın tam karşımda boş bakışlarla oturuyor. Pencereden akan siyah şeridi, beni, başımın sol üst yanındaki metro şemasını, tepemde birbirini izleyen restoran, "condom" (prezervatif) ve çocuk bezi reklamlarının hiçbirini görmeden. Bacakları ayrık, her an yeniden döllenmeye ve doğurmaya hazır, elbisesi sarı siyah damalı. Eli bebesinin sırtında...
        Eller... Sizin elleriniz? Kadının ve lap-top'lunun baş hizasından, az önce kadının tuttuğu demiri buluyorum. Biraz yukarı... İşte sizin eliniz. Güzelce kavramışsınız demiri. Parmaklarınız uzun. Saksofon mu çalışıyorsunuz yoksa? Parmak uçlarınızda caz. Besbelli, siz neye dokunsanız caz... Ve küçük parmağınızda bir yüzük, mavi taşlı. Afrikalı. Kravattaki hayvanlar gibi Afrika özentisi değil, gerçekten Afrikalı.
        Turuncu zürafalar, koca bir gergedan... Sarsılarak duruyoruz.
        Kadın hiç oturmamışçasına kalkıp kapıya yürüyor. Hiç yaşamamışçasına ölür bu kadın. Tek izi, dölleri. Ailece iniyorlar. Yeriniz boş kalıyor. Sağ gözümün görüş alanı sınırında bir hareket... Karşılıklı oturanların orta yerinde, ayakta durulmaması gereken arada dikilmekte olan birisi, bir adam, yanındakilerle konuştuğu dile bakılırsa bir Doğu Avrupalı; valizlerin üzerinden tırmanıp yerinize ulaşma niyetini belli eden bir hamle yapıyor. Fırsattan istifade, bir ona, bir size bakıyorum. Size biraz daha uzunca.
        Bir an karşılıklı duraklıyorsunuz. Siz, kaşlarınızın belli belirsiz bir hareketi ve elinizin davetkâr işaretiyle yeri adama ikram ediyorsunuz. Zekice. Yer sizin, ama "feragat" ediyorsunuz. Adam anlıyor. Anlayıp cayıyor. Valizin üzerinden aşırmaya niyetlendiği bacağını, az önceki sabit durumuna getiriyor.
        İşte yine tam karşımdasınız.
        Göze bakmama kararımdan vazgeçiyorum. İlk oturuşunuzda kıl payı kaçırdığınız göz güzelliğimizi bu kez yakalamaya azmediyorum.
        
        
        
