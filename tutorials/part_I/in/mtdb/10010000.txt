                       
        
        
                
             haber
                   
        Hastalanacaklar 
              Öğretmenlerden 17 Ekim eylemi 
              Eğitim-Sen Genel Başkanı Alaaddin Dinçer , hükümetle 
              sürdürülen toplu görüşmelerden kamu emekçilerinin lehine sonuçlar 
              çıkmadığını, bu nedenle 17 Ekim günü öğretmenlerin 'hastalanarak' hizmet 
              üretmeyeceğini belirtti. 
              Eğitim-Sen Genel Başkanı Alaaddin Dinçer , düzenlediği basın 
              toplantısında, yürütülen toplu görüşmelerde hükümetin IMF'nin 
              direktifleriyle hareket ettiğini savundu. Dinçer, ''Hükümetle 
              sürdürdüğümüz toplu görüşme sürecinde kamu emekçilerinin lehine sonuçlar 
              ortaya çıkmadı. ğitim emekçileri için istediğimiz iyileştirme zammı ve 
              2003 yılı için ücret artışı, maaşlarımızı insanca yaşanacak düzeye 
              çıkartacaktı. Tüm bu taleplerimiz karşılıksız kaldı'' diye konuştu. 
              Dinçer hükümetin emekçiyi gözden çıkardığını dile getirerek, bu nedenle 17 
              Ekim günü bütün eğitim emekçilerinin hastalanacağını ve hizmet üretimini 
              durdurma eylemini sağlık kontrolüne çıkarak gerçekleştireceğini söyledi. 
              Dinçer, bu eylemin sadece mevcut iktidara değil, 3 Kasım'dan sonra 
              kurulacak hükümete de bir gönderme niteliği taşıdığına işaret etti. 
              Dinçer, hükümetten isteklerini şöyle sı raldı: ''Ekonomik kayıplarımız 
              karşılanmalı. Ücretimiz insanca yaşanacak düzeye yükseltilmeli. IMF ile 
              yapılan sözleşmeler çöpe atılmalı. IMF borçları geri ödenmemeli. Bu kaynak 
              sosyal devlet harcamalarına aktarılmalı.'' 
              Dinçer, sadece ekonomik değil, demokratik haklarının da yanıtlanmadığını 
              söyleyerek, şu anki hükümetin hala gerçekleştirebileceği talepler olduğunu 
              ifade etti. 17 Ekim'de Türkiye'de hayatın duracağığını kaydeden Dinçer, 
              ''Hakkımızı meşru temellerde kalarak arayacağız ve ILO sözleşmelerinden 
              doğan yasal haklarımızı kullanarak hizmet üretmeyeceğiz. Sadece eğitim 
              emekçileri değil, KESK'e bağlı diğer sendikalarla da bu eylemi yürüteceğiz 
              diye'' konuştu. 
        
        
         Ciner: Yeraltı kaynaklarının GSMH içindeki payı 20 milyar dolar olması 
              gerekir 
              Türkiye madenle kalkınır 
              İşadamı Turgay Ciner, maden kaynakları açısından dünyanın ilk 10 ülkesi 
              arasında gösterilen Türkiye'nin bu sektörde yeterli yatırımları 
              yapmadığını söyledi. Maden sektöründen elde edilecek gelirin diğer 
              alanlarda yapılan yatırımların gelirlerinden daha çok olacağına dikkat 
              çeken Ciner, işadamlarına seslenerek "Bakkal dükkânı açıp, tekstil 
              fabrikası kuracaklarına, madencilik sektörüyle ilgilensinler" dedi. 
              Medya sektöründeki son gelişmeleri de değerlendiren Ciner, herhangi bir 
              şekilde Sabah gazetesi ve atv'de kamu otoritesinin bilgisi haricinde 
              yapılmış hiçbir işlem olmadığını söyledi. Kendisinin Cumhuriyet 
              gazetesinin sahibi olmadığını yineleyen Ciner, "Ben buraya sahip olarak 
              değil, bir nefer olarak katıldım. Cumhuriyet gazetesini genç kitlelere 
              aktaracağız" diye konuştu. 
              Haber Merkezi - İşadamı Turgay Ciner NTV'de "Günün İçinden" programında 
              önemli açıklamalarda bulundu. Medyadaki son gelişmeleri değerlendiren ve 
              suçlamalara yanıt veren Ciner, Türkiye'nin bölgede lider ülke konumunda 
              olduğunu, madenlerinin, özellikle Zonguldak kömürünün öneminin anlaşılması 
              gerektiğini söyledi. Ciner Cumhuriyet Gazetesinin gençlerle buluşacağını 
              ve kendisinin gazetenin bir neferi olduğunu vurguladı. Turgay Ciner'in 
              Celal Pir 'in sorularına verdiği yanıtlar şöyle: 
              - Yaklaşık 300 milyon dolarlık bir yatırım yapıyorsunuz, bu ortamda 
              yaklaşık 50 bin kişiye iş imkânı sağlayacağınızı iddia ediyorsunuz. 
              Herkes, sıkıntılı dönemde Türkiye'den imtina ederken, neyin ne olacağını 
              bilmezken siz, 200-300 milyon dolarlık yatırıma girişiyorsunuz. 50 bin 
              kişiye işi nasıl sağlayacaksınız? 
              TURGAY CİNER: Şu anda yaklaşık 4'te 1'ine ulaşmış vaziyetteyiz. Yani, 12 
              bin çalışanımız var. Çalışanlarımızla beraber... Bunu ben tek başıma 
              yapacak değilim tabii, çalışanlarımızla beraber büyüyerek.. herkes buraya 
              bir katma değer katacaktır. Bu son yaptığımız yatırım konusuna gelince, 
              yaklaşık 300 milyon dolarlık bir yatırımdır. Türkiye'nin doğal 
              kaynaklarına yapılmış bir yatırımdır. İlk defa örneği olmuştur. Özel 
              sektör, devletle beraber kaynaklarını harekete geçirmek üzere karar 
              vermiştir. Tabii bu kararın oluşması yaklaşık 4 sene oldu. Biz, 
              başladığımız işin takipçisiyiz. Hiçbir işi yarım bırakmadık. Bunu da yarım 
              bırakmadığımızı gösterdik ve bu yatırıma başladık. Bundan sonra doğal 
              kaynaklarımız yerin altında esir madenleri olarak kalmayacaktır. Esas 
              amacı budur. 
              - Herkes küçülürken, imtina ederken siz bu kadarlık bir yatırımı nasıl 
              yapıyorsunuz? 
              Yatırımlarımı ülkeme yapacağım 
              CİNER: Ben bu toprağın insanıyım. Ben bu devletime bağlıyım. Ait olduğum 
              konum burası. Ait olduğum millet burası. Buraya yatırım yapacağım. Nereye 
              yatırım yapacağım? 
              - Peki şöyle çevireyim. Mesela, bu yıla bakıyoruz. İlk 4 ayda Türkiye'ye 
              75 milyon dolar yabancı sermaye gelmiş. Türkiye'den çıkan paraysa 2.5 
              milyar dolar. Yani, herkes imtina etmiş. Kime sorsak, güven yok, siyasi 
              ortam biraz karmaşık, siyasette belirsizlik var, diyor. Mesela sizi 
              siyasetin belirgin olmayan ortamı korkutmuyor mu? Siyasete nasıl 
              bakıyorsunuz? 
              CİNER: Türkiye Cumhuriyeti devletini iyi incelemek lazım. Bu topraklara 
              gelmeden önce de ben devletime güveniyorum. Siyaset dinamiktir, devlet 
              statiktir. Devlet her zaman bu topraklarda kalıcı olacaktır. Esas 
              motivasyonumuz da budur. 
              - Siz, mesela farklı alanlara da girdiniz. Medyaya girdiniz ki, kriz 
              döneminde medya çok da kârlı bir sektör değil. atv'yi aldınız, Sabah'ı 
              aldınız ya da ortak aldınız. Bir de Cumhuriyet gazetesine ortak oldunuz. 
              atv ve Sabah'a neden girdiniz? Neden medya içinde bulunmak, hem de böyle 
              kriz ortamında herkes biraz imtina ederken, kârlı işlerden bile çekinirken 
              neden bu denli sıkıntılı bir sektöre girdiniz? 
              Medyaya 1999'da girdim 
              CİNER : Tabii, bizim medya sektörüne girişimiz bugünler değil. Biz 2000 
              senesinde, 1999'da başlayıp 2000 senesinde biten bir çalışmanın sonucunda 
              medya sektörüne ortak olduk. Sabah grubu, atv grubudur. Hâlâ da 
              ortaklığımızın yapısı 2000 senesindeki yapıyla devam etmektedir. Yani, 
              bugünün kriz ortamında değil. O günlere de bakarsanız 2000 senesi Türkiye, 
              şimdi şimdi anlaşılan sanal bir büyüme içindeydi. Gelirler gayet güzeldi. 
              Bu bahsettiğimiz bize bağlı olan grup da gayet kârlı bir gruptur. Zaten 
              grup, harici işlerden dolayı mali sıkıntıya girmişti. Bu sebepten dolayı 
              da biz ortak olmuştuk. Yani, bugünlerde kamuoyuna yansıtıldığı gibi, 
              söylememde herhalde bir sakınca yok, kamuoyunun da bilgilenmesinde fayda 
              var. Terbiyem yalan demeye müsaade etmiyor, hilafi hakikat beyanlarla 
              kamuoyu yanlış yönlendiriliyor. Belirli kiralama olayları varmış... 
              - Evet, söylüyorlar. Sorayım o zaman. 
              CİNER: Sorun o zaman. Ben bugüne kadar yaptığım işleri, şeffaf ve açık 
              yaptım. Bunlardan hem kamunun hem kamu otoritesinin haberi vardır. 
              - Peki, 200 bin dolara kiraladığınız söyleniyor atv ve Sabah'ı... Bunun 
              için eleştiriliyorsunuz. Dolayısıyla 200 bin dolarlık kira, o grubun bağlı 
              olduğu ve devlete devredilmiş olan bankanın 333 yılda borçlarını öder, bu 
              yüzden diye eleştiriyle karşı karşıyasınız. Ne diyorsunuz buna? 
              Ortağı olduğum şeyi niye kiralayayım 
              CİNER : 333 rakamı esprili bir rakam, herhalde işadamlarına uyacak bir 
              rakam değil tabii. Birincisi, şunu açıklamak isterim: Bu grubu kiralama 
              gibi bir unsura gerek yok. Zaten bu grubun büyük ortaklarından bir 
              tanesiydim. Yani, ortağı olduğum şeyi niye kiralayayım? İkincisi, 
              kiralayacaksam BDDK, bugün Türkiye'nin en kuvvetli, en otoriter kurumudur. 
              Kiralayan o değil bir kere. Kiralayacak makam o değil. Yani, tamamen 
              kamuoyunu yanlış bilgilendiren bir unsurdur. Burada üretilecek olan, esas 
              olan temel, burada çalışan direkt olarak 2000, dağıtım şirketleriyle 
              beraber 4000 tane basın emekçisinin hayatiyetini ve işini devam ettirmek. 
              Ben de bir yatırımcı olarak daha önceki senelerde ortak olduğum şirketin 
              zor durumdan çıkarılması için bir faaliyette bulunuyorum. Burada 2.5 
              milyon dolar, aylık 200 bin dolar gibi komik rakamların bir yerlere 
              ödenecek şekli yok. Buranın, yalnız aylık maaş ve vergisi yaklaşık 7-8 
              milyon dolardır. Yani, dualarla yürümüyor burası. Buranın yalnız kâğıt 
              cirosu 5 milyon dolardır. Burada BDDK'ye ödenecek 200 bin dolar aylık gibi 
              bir şey tamamen yalandır. Herhangi bir BDDK'den kiralanan unsur yoktur. 
              Sadece kamuoyunun geniş kitleleri bunu bilmezler, BDDK tarafından el 
              konulan kurumların, ticari aktivitelerini götürmeleri bankalarca 
              yasaklanmıştır. Yani kredibl değillerdir. Bunun için faaliyet gösteren 
              pazarlama şirketi, medyada tekele dönüşmüş olan dağıtım şirketi 
              kırılmıştır. Doğal hale gelmiştir. Çiftli bir rekabet içinde dağıtım 
              olmuştur. Bu dağıtımdan da diğer medya kuruluşları faydalanmaktadır. Bugün 
              Cumhuriyet gazetesi dağıtımda tek eldeyken tirajı 3 ise şimdi 4'e 
              çıkmıştır. 
              Cumhuriyet kamunundur 
              - Cumhuriyet gazetesinin sahibi misiniz? 
              CİNER : Hayır. Bir kere onu daha önce de açıklamıştım. Cumhuriyet 
              gazetesinin sahibi olmaz. Cumhuriyet, kamunun malıdır. Yani, cumhuriyetin 
              malıdır. Cumhuriyet'e hizmet gerekir. Cumhuriyet'in yaşıyla beraber başka 
              bir gazete yok. Ben buraya sahip olarak değil, buraya bir nefer olarak 
              katıldım. İnşallah da Cumhuriyet'i genç kitlelere aktaracağız. Genç 
              kitleler de Cumhuriyet'e sahip çıkacaktır. Orada da büyük çalışmalarımız 
              var. Kampanyalarla gençlerimize Cumhuriyet'in ne olduğunu tanıtacağız. 
              - Medyada hedefiniz ne? 
              CİNER : Medyada hedefim şu: Bizim çalışmalarımızın içinde medya kârlı bir 
              sektör değil derken, ona katılmıyorum. Yani, medya çok geniş alanlarda 
              talep görmüştür. Dolayısıyla pazar payları, çoğuna küçük dilimler halinde 
              düşmüştür. Bugün televizyon sektöründe atv, bütün kanallar arasında 
              birincidir. Halkın teveccühünü kazanmıştır. Yanlış manipülatif unsurların 
              içine katılmamıştır. Zor durumda olan bir grubun, yani Bilgin grubunun 
              lehine yayınlar yapmamıştır. Bundan dolayı da gelirleri kifayet edici 
              gelirleri, vardır. Sabah gazetesi de Türkiye'nin denge gazetesidir. Yani, 
              bir grubun karşısında olacak ağırlıklı bir gazetedir. Öteki türlü 
              tahterevallinin bir tarafı yerde olacaktır devamlı. Karşı tarafında da 
              küçük marjinal unsurlar olacaktır. En azından ben bunu dengeliyorum. Benim 
              dediğim gibi 4000 basın emekçisinin işlerinin devam etmesine hep beraber 
              elbirliğiyle katkıda bulunuyoruz. 
              Borçların ödenmesi için kurumların yaşaması gerek 
              Herhangi bir şekilde Sabah gazetesi ve atv'nin kamu otoritesinin bilgisi 
              haricinde yapılmış hiçbir işlem yoktur. 200 bin dolar aylık kiralanma gibi 
              herhangi bir unsur yoktur. Burada üretilecek olan paradan öncelikle 
              maliyenin alacakları ödenecektir. Bunu da Park Grubu olarak biz şu anda 
              çalışmalarımızı başlattık. Bu rakamları söylememe gerek yok ama, bahis 
              konusu edilen aylık 200 bin dolar gibi rakamların yaklaşık 10-20-30-100 
              katı gibi rakamlardır. Bunların hepsi ödenecektir. Ayrıca BDDK'nin de 
              öncelikli olarak... BDDK haricinde piyasa borçlarının da tamamı 
              ödenecektir. Ama bunun ödenmesi için öncelikle bu kurumun ayakta kalıp 
              para üretmesi lazım. Bunu bütün kamuoyunun anlaması lazım. 
              - Sizin medyada 4, enerji ve madencilikte 13, savunma sanayiinde 1, 
              ticaret ve finans sektöründe, hizmet ve ulaştırma sektöründe 15 şirketiniz 
              var. Yenileri kuruluyor belki, onları bilmiyorum ama ağırlıklı olarak 
              enerji ve madencilik sektöründe şirketleriniz var. Zannediyorum yükselişi 
              de oradan düşünüyorsunuz. 
              CİNER : Uzmanlık alanımız o. 
              - Madencilikte herkesin terk edin dediği bir kömür sektörü vardı. Hatta 
              Zonguldak'ı bile kapatalım tartışmaları yapıldı. İşçiler ayaklandı... 
              Kömür çıkarıyorsunuz siz Türkiye'de... Sonra kömüre bağlı santral 
              işletiyorsunuz bildiğim kadarıyla. Bir de soda külü, 300 milyon dolar da 
              oraya para koyuyorsunuz. Yine bir madenden bir şey yapıyorsunuz. Şimdi, 
              madencilik sektörü çok tartışılmış bir sektör geçen yıllarda. Özellikle de 
              kömür. Ne potansiyel gördünüz? Oranın geleceğinde daha ne var? 
              CİNER : Yerin üstünde kullandığımız bütün materyallerin yüzde 99.5'i yerin 
              altından çıkmaktadır. Buna ağaç da dahil. Yani, madencilikte ne gördünüz 
              derken, Türkiye, senelerdir körlük içinde bırakılmıştır. Maden kaynakları 
              açısından Türkiye, dünyanın ilk 10 ülkesi arasındadır. Fakat kaynakların 
              verimliliği, kadastrosu yapılmamıştır. Bu kadastroyu eğer Türkiye yakın 
              zamanda yaparsa bu tip ülkelerin madencilik pay oranları, GSMH'nin içinde 
              yüzde 10-11'dir. Yani, Türkiye'yi krizden önce 200 milyar dolarlık bir 
              GSMH'ye sahip ülke olarak düşünürsek yaklaşık Türkiye'nin bugün 20 milyar 
              dolarlık bir maden sektörü olması gerekir. 
              Maden sektörüne katılım sağlanmalı 
              Türkiye'nin maden sektörünün totali 1.1 milyar dolardır şu anda. Benim 
              gördüğüm, bunu aleni ve açık olarak söylüyorum. Herkesin görmesini de 
              istiyorum. Türkiye madenciliğine katılım sağlanması lazım. 19 milyar 
              dolarlık bugünkü GSMH'nin üstünden bir boşluk var. Yani, insanlar gidip 
              bakkal dükkânı açacağına, tekstil fabrikası kuracağına, madencilik 
              sektörüyle ilgilensinler. Buralara yatırım yapsınlar. Buralardan elde 
              edecekleri gelir, diğerlerinden katbekat üstün olacaktır. 
              - Bor madenini sormak istiyorum. Bor çok tartışıldı Türkiye'de. Siz de bor 
              madenlerine ve bor cevherlerine talip oldunuz ama alamadınız. Çünkü çok da 
              iyi madenci olmanıza, çok iyi işler yapmanıza rağmen alamadınız. Neden 
              oldu? 
              CİNER : Zonguldak'ı atlarsak, Zonguldaklılara ve Türkiye'ye ayıp etmiş 
              oluruz. Zonguldak, Türkiye'nin en önemli taşkömürü madeni cevherine sahip 
              alanıdır. Açılmış sahaları, açılacak sahaların şu anda belki 50'de 1'idir. 
              Bu sahaların kapatılıp yerine ithal kömür ikamesi yapılması, bana göre ya 
              bu konuyu bilmemektir ya saçma laflar etmektir. Zonguldak, bugün ayağa 
              kalkabilir. Zonguldak'ın kömürü Türkiye'ye çok önemli katkılarda 
              bulunabilir. Tonajları arttırabilir. Zonguldak'a Zonguldaklıların 
              haricinde Türkiye'nin sahip çıkması lazımdır. Bizim Zonguldak'la ilgili 
              proje çalışmamız var. 
              - Talipsiniz... 
              CİNER : Tamamına değil. Tamamına talip olmak gibi bir ukalalığımız 
              olmayacak. Ama Zonguldak'ta da aynı daha önceki madenlerde yaptığımız ve 
              soda külü yatırımında yaptığımız gibi, bunları Zonguldaklılar müjde olarak 
              da kabul edebilirler. Park Grubu, Zonguldak'ta faaliyetlerine 
              başlayacaktır. Zonguldak kömürünün Türk ekonomisi için vazgeçilmez olduğu 
              ispat edilecektir. 
              Kömür bordan daha önemli 
              - Neden bor cevheriyle ilgilendiniz ve neden size bor cevherini 
              vermediler? 
              CİNER : Ben bor cevheriyle ilgilendim. Bor madenlerini devralmak 
              istemedim. Bu gerçek olmayan yayınları yapan kurum tarafından talihsizlik 
              belki de, tesadüf diyeyim. Aynı yayınlar o zaman da yapılmıştı. Ben maden 
              haklarını ve madeni devralmak istemedim. Sadece cevheri devralıp 
              Türkiye'de bir fiberglas tesisi kurmak istedim. O tesisin kurulmasını, 
              yanlış haberlerle bürokrasinin üstünde de terör estirerek engellediler. 
              Ben de vazgeçtim. Bor madeni filan almak istemedim. Şu anda da herhangi 
              bir talebim yok. Çok önemli bir maden de değildir ayrıca, onu da 
              söyleyeyim. Aslında kömür ondan daha önemlidir. Kullanıldığı alanlar 
              açısından daha önemlidir. 
              - Yeni bir değişim var dünyada. Bir vizyon değişimi. Artık paranın park 
              ettiği yerler de değişiyor, adresler değişiyor. Amerika'dan bile kaçıyor 
              para, hatta başka yerlere bile gidiyor. Dünya değişirken Türkiye'nin yeri 
              sizce ne olmalı? Siz nasıl görüyorsunuz? 
              CİNER : Yok, öyle bir şey olamaz. Zaten, globalleşelim diye diye komünizm 
              adında bir kitap vardır. Kapitalistler, yarım komünistleşmişlerdir. 
              Komünistler de yarım liberalleşmişlerdir. Yani, işçi-işveren ilişkileri 
              bütün dünyada olduğu gibi Türkiye'de de düzelmiştir. Bu daha da iyiye 
              gidecektir. Birlikte çalışarak üretme önemlidir. Ve bu üretim Türkiye'de 
              çok önemli sonuçlara sahip olacaktır. Türk işadamları ve Türk işçileri 
              artık bu mantığa, bu felsefeye yaklaşmışlardır. Sermayenin 
              hareketliliği... Normalde sermaye, istediği kâr bulduğu yere gidecektir. 
              Ama son olarak Türkiye'nin konumuna gelirsek, Türkiye, bölgesinde lider 
              ülkedir. Türkiye'siz bölgede hareket edebilecek herhangi bir güç unsurunu 
              düşünemiyorum. Türkiye, yeter ki, Türkiye'yi yöneten siyasilerimizin bu 
              büyüklüğün farkında olmaları ve bu güveni etrafa belli etmeleri gerekir. 
              Bunu yapan Türkiye'nin güzide kurumları vardır. Biz bunun etkilerini etraf 
              ülkelerdeki işlerde görüyoruz. 
        
        
              Turgay Ciner, Zonguldak kömürünün Türkiye'ye çok önemli katkılarda 
              bulunabileceğini söyledi. 
        
        
        
        
