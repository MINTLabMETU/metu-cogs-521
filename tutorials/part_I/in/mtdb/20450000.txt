                       
        
        
                
             haber
                   
             Dünyanın en büyük üç reklam ajansından biri olan, DBB Worldwide'ın Başkan yardımcısı James Best reklamın bir yarışma sanatı olduğunu söyleyerek, "Güçlü şirketler, cesaretli şirketlerdir. Kimsenin reklam harcamasına cesaret etmediği bir dönemde yenilikleri dener, müşteriyle bağını kesmez ve reklamını yapar. Kriz bittiğinde, rakipleri her şeye sıfırdan başlarken, reklamveren şirket, yoluna daha emin adımlarla devam eder" dedi.
             Şirketinin 20 farklı ülkeden gelen yöneticilerine yönelik bir haftalık eğitim programı için Türkiye'ye gelen Best, reklamverenlere Milliyet aracılığıyla tüyolar verdi. İşte, dünyanın en çok ödüllü reklam ajansının tepesindeki yöneticinin kriz dönemlerinde uygulanacak stratejilerle ilgili görüşleri:
             'Güçlü ve sağlıklı gösterir'
        Kriz dönemlerinde ilk olarak neden reklam harcamaları kesintiye uğrar?
             Dünyanın her yerinde ekonomi kötü duruma düştüğünde reklam harcamaları hassaslaşır. Bu bir kişinin kas yapmaya karar vermesine benzer. Spor salonuna gidersin, ama para ödemek zorundasın. Ardından sürekli ve düzenli şekilde devam etmeli, yorulmalısın. Ama iki hafta ya da bir ay sonra kasların gelişir, çekici görünürsün ve sağlıklısındır. Tersi durumda ise, jimnastiğe gitmezsin, paranı saklarsın, terlemez ve yorulmazsın. Ancak, kasların bir süre sonra gerçeği gösterir, kötü görünürsün. Reklamcılıkta benzer bir mantıkla işler. İpin ucunu hiçbir zaman bırakmamalısın. Güçlü, sağlıklı ve iyi görünmenin yolu reklamdır. Müşterilerinle bağlantını kesmemeli, onlara neden senin ürününü seçtiklerini unutturmamalısın. Reklamı keser ve 'bir bakayım etraftakiler ne yapıyor' mantığıyla düşünürsen işte o zaman gerçekten kaybedersin. 
        Kriz dönemlerinde reklamın şirketlere ne gibi yararı olur?
             Halihazırda büyük ve büyüyen şirketlerin anahtarı reklamdır. Yeni ekonomi düzeni, cesaretli ve müşterileriyle ilişkiyi kesmeyen şirketlerin en zor şartlarda bile daha güçlü olduğunu gösteriyor. Rekabetin mantığında da bu yatar. Bu nedenle ekonomilerin en tehlikeli olduğu dönemlerde yarışı ya kazanır ya kaybedersiniz.
        DBB, 12 yılda 252 ödül topladı
             Dünyanın en büyük ikinci reklam ajansı olarak bilinen DDB Worldwide, 1949 yılında kuruldu. Direkt pazarlama, satış promosyonları ve klasik reklamcılık alanında 'yaratıcılıkta devrim' anlayışıyla çalışıyor. Yıllık cirosu 19,1 milyar dolara varan şirketin, 99 ülkede 206 ofisi bulunuyor. DBB, son 12 yılda 252 Cannes Lions ödülü ile dünyanın en yaratıcı ajansı olarak anılıyor.
             DBB'nin Başkan Yardımcılığı görevinde bulunan Best de Reklam Oscarı olarak bilinen Grand Prix ödülüne sahip. Oxford Üniversitesi mezunu Best, 1981'den bu yana DDB'de çalışıyor. Best, 1997'den bu yılın mayıs ayında kadar İngiltere Reklamcılar Derneği Başkanlığını da yürüttü.
             Enflasyonda yılsonu hedefine ulaşılıyor. Eylül itibariyle yıllık enflasyon, toptan eşya fiyatlarında (TEFE) yüzde 40.9, tüketici fiyatlarında (TÜFE) ise yüzde 37.0'a indi. Buna göre yıllık enflasyon, geçen yılın aynı döneminin, TEFE'de 33.8 puan, TÜFE'de ise 24.8 puan altında gerçekleşti. Yıllık enflasyon TÜFE'de son 19 ayın, TEFE'de son 18 ayın en düşük seviyesine indi. Eylül ayı itibarıyla yıllık bazda yüzde 37 olan TÜFE, 2001 nisan ayından bu yana ilk kez yüzde 40'ın altına düştü. 
             DİE'den yapılan açıklamaya göre, eylülde, bir önceki aya göre, toptan eşya fiyatları yüzde 3.1, tüketici fiyatları ise yüzde 3.5 oranında arttı.
             Geçen yıl eylül ayında, TEFE'deki artış yüzde 5.4, TÜFE'de artış ise yüzde 5.9 olmuştu. Buna göre, aylık bazda enflasyon oranları, 2001 yılı Eylül ayına göre toptan eşyada 2.3 puan, tüketici fiyatlarında ise 2.4 puan aşağıda gerçekleşti.
             9 aylık artış yüzde 20.7 
             Bu yıl ocak - eylül döneminde enflasyon oranları toptan eşyada yüzde 21.7, tüketici fiyatlarında ise yüzde 20.1 oldu. Geçen yıl bu rakamlar sırasıyla yüzde 62.9, yüzde 47.7 olarak gerçekleşmişti. Öte yandan, eylül itibariyle 12 aylık ortalamalara göre yıllık enflasyon, toptan eşyada yüzde 63.0, tüketici fiyatlarında ise yüzde 54.2 olarak hesaplandı.
             Tarım fiyatları yüzde 4 arttı
             Eylülde imalat sanayi fiyat artışları ise toplamda yüzde 2.8, devlette yüzde 3.4 ve çekirdek enflasyonu olarak adlandırılan özel sektörde yüzde 2.5 olarak gerçekleşti.
             DİE verilerine göre eylülde tarım fiyatları da yüzde 4.0'lık artış gösterdi.
             En pahalı il Adana
             Türkiye genelinde eylül ayında tüketici fiyatlarındaki ortalama artış yüzde 3.5 olurken, iller bazında en düşük fiyat artışı yüzde 2.3 ile Samsun'da kaydedildi. Aynı dönemde, fiyatların en fazla arttığı il ise yüzde 4.3 ile Adana oldu. 
             34 İstanbul'da meyve sebze ateş pahası
             İstanbul Ticaret Odası'nın (İTO) 1995 bazlı yeni İstanbul Ücretliler Geçinme Endeksi'ne göre, eylül ayında perakende fiyatlar yüzde 3.1 yükseldi. Toptan fiyatlar ise yüzde 1.2 arttı. İTO'dan yapılan açıklamaya göre, yıllık ortalama artışlar perakende fiyatlarda yüzde 55.5, toptan fiyatlarda yüzde 58.5 olarak gerçekleşti. Bir önceki yılın aynı dönemi ile karşılaştırıldığında, perakende fiyatlar yüzde 39, toptan fiyatlar ise yüzde 35.5 artış gösterdi.
             Eylülde İstanbul'da en çok fiyat artışı yüzde 11.9 ile meyve ve sebzede olurken, kumaş fiyatları yüzde 16.3 ucuzladı. Türkiye Coca- Cola, İstanbul Menkul Kıymetler Borsası'na (İMKB) kote olma kararı aldı. Karar, Türkiye ve dünya Coca - Cola yönetiminin ortak kararı olarak alındı. Şirketin yüzde 15 veya 20'sinin Nisan 2003'e kadar halka arzı planlanıyor. Yüzde 40'ı Anadolu Grubu'na ait olan şirketin hisselerinin halka arzını yurtdışında Salomon Smith Barney, yurtiçinde ise İş Yatırım Menkul Değerler gerçekleştirecek.
             Ciro 650 milyon dolar
             Türkiye Coca - Cola geçen yıl 650 milyon dolarlık ciro elde etti. Bu cironun 50 milyon doları Türkiye dışında üretim yapılan Azerbaycan, Kazakistan, Türkmenistan ve Kırgızistan'dan sağlandı.
             Geçen yıl satışları yüzde 7 oranında düşen Coca - Cola bu yıl yüzde 6 oranında büyüme bekliyor.
             Öte yandan Türkiye'de kişi başına düşen Coca - Cola tüketimi yılda 75 şişeyken tüketimin 20 şişe olduğu Türk Cumhuriyetleri'nde de satışlarda artış hedefleniyor.
             En büyük ortak Efes
             Anadolu Grubu ve yine grubun sahibi olduğu Efes İçecek ile birlikte Türkiye Coca - Cola'daki hisse payları yüzde 40. Anadolu Grubu'nun şirketteki payı yüzde 7, Efes'in ise yüzde 33.
             Efes Grubu, yedi yıl önce aldığı stratejik kararla Coca - Cola'nın Türkiye'deki üretimini üstlendi.
             Cola Cola İçecek Üretim A.Ş'nin Türkiye'de beş fabrikası bulunuyor. Bu fabrikalarda yılda 300 milyon şişelik üretim kapatesi bulunuyor. Türkiye, Coca - Cola tüketiminde Avrupa pazarında altıncı, dünyada ise 17'inci sırada yer alıyor.
             Vestel, elektronik sektöründe bir dünya markası olan Victor Company of Japan (JVC) ile işbirliğine imza attı. İşbirliği ile Türkiye'de JVC ürünleri artık Vestel güvencesi altında satışa sunulacak. 
             Zorlu Holding Yönetim Kurulu Başkanı Ahmet Nazif Zorlu, JVC ile yaptıkları işbirliğinin ileride üretime kayacağını söyledi. Zorlu, anlaşmanın tanıtıldığı toplantıda yaptığı konuşmada, Vestel'in dünya televizyon üretiminin yüzde 5.5'ini oluşturduğunu kaydererek, bu yıl 1 milyar 250 milyon dolarlık ihracat gerçekleştireceklerini bildirdi. Dünya şirketi olma yolunda olduklarını belirten Zorlu, Vestel'in ihracatta ilk defa bu yıl 1 milyar doları geçtiğini vurgulayarak, "2003 yılı ihracat hedefimiz 1.5 milyar dolar" dedi.
             Zorlu, Türk tüketicisini Japon teknolojisinin ulaştığı son nokta ile tanıştıracakların kaydederek, böylece Türk elektronik üreticilerinin de bu üstün teknolojik seviye ile kendisini karşılaştırma fırsatı yakalayacağını bildirdi. 
             Zorlu, "Asya kaplanlarının en büyüğü olan Japonya ile AB yolunda ilerleyen Türkiye'nin, yaratacağı ortak sinerji, bulunduğumuz bölgeler açısından da çok önemli sonuçlar doğurabilecektir" dedi.
             Hayaller ortaklığa döndü
             JVC Asya ve Ortaoğu Başkanı Tsutomu Urabe, Vestel ile hayallerinin birbirine çok benzediğini kaydederek, Vestel'in önümüzdeki dönemde JVC'nin, tüm müşterilerinin kendisine duyduğu güveni Türk tüketicisinin de bulabileceğini söyledi. 
             Siyasi parti liderleri, Müstakil Sanayici ve İşadamları Derneği'nin (MÜSİAD) düzenlediği Dokuzuncu MÜSİAD Uluslararası Fuarı'nın açılışında bir araya geldi.
             270 firma
             Törende yanyana oturan SP Genel Başkanı Recai Kutan ile AKP Genel Başkan Yardımcısı Abdullah Gül'ün fuarı ayrı ayrı gezdikleri dikkat çekti. Açılışa ayrıca BBP lideri Muhsin Yazıcıoğlu, LDP lideri Besim Tibuk, İstanbul Büyükşehir Belediye Başkanı Ali Müfit Gürtuna, AKP milletvekili adayı Kürşat Tüzmen, TOBB Başkanı Rifat Hisarcıklıoğlu, TİM Başkanı Oğuz Satıcı ile İran, Filistin, Ürdün, Lübnan, Suriye, Malezya, Rusya ve Bulgaristan'dan temsilciler katıldı. 
             MÜSİAD Başkanı Ali Bayramoğlu, İstanbul'da CNR Uluslararası Fuar Merkezi'nde düzenlenen fuara 270 firmanın katıldığını söyledi.
             IMF, seçim sonrası kurulacak hükümetin istemesi halinde yapılan anlaşmaları yeniden müzekere etmeyecek. 
             4'üncü gözden geçirme çalışmalarına İstanbul'dan başlayan IMF Türkiye Masası Şefi Juha Kahkonen ve Türkiye Temsilcisi Odd Per Brekk, dün hızlı bir görüşme turu gerçekleştirdiler. 
             Sabah Çırağan'da iktisatçılarla bir araya gelen Kahkonen ve Brekk, Prof. Dr. Asaf Savaş Akat, Prof. Dr. Taner Berksoy, Prof. Dr. Refik Erzan ve Uğur Gürses'in katıldığı toplantıda özellikle seçim sonuçlarının ekonomiye etkisini sordu.
             'Programdan sapma olur mu?'
             Toplantıda 'seçim sonrasında programda bir sapma olur mu?' sorusuna cevap arayan IMF yetkilileri, kurulacak yeni hükümetin gündeme getirmesi halinde yeni bir pazarlığa açık olmadığı izlenimini verdi.
             Kahkonen'in görüşme turunun ikinci durağı Yabancı Sermaye Derneği oldu. Daha sonra Türkiye Sanayicileri ve İşadamları Derneği'ne (TÜSİAD), Bankalar Birliği'ne ve son olarak da Türkiye İhracatçılar Meclisi'ne (TİM) giden Kahkonen, görüşmelerin ardından yöneltilen sorulara yanıt vermekten kaçındı. TÜSİAD'daki görüşmede ağırlıklı olarak büyüme ve enflasyon gündeme geldi.
             Çin'den 2 milyon turist gelecek, turizm patlayacak' hayali fiyaskoya dönüştü. Yılın ilk sekiz ayında beklenen 2 milyon turistin sadece 19 bin 99'u geldi.
             Çin'in Rusya'dan aldığı Varyag gemisinin Boğazlar'dan geçişine uzun süre izin verilmemesi üzerine başlayan pazarlıklarda Çin Hükümeti, Türkiye'ye yılda 2 milyon turist gönderecekleri vaadinde bulunmuş, gelişme turizm çevrelerinde büyük yankı uyandırmıştı. 
             İki ülke arasında Türkiye'nin 'Resmi Turist Güzergahı' kabul edilmesini öngören mutabakat zaptının imzalanmasının ardından, Turizm Bakanlığı Çin'de büro açmış, bu ülkede tanıtım için önemli bir bütçe ayrılarak tanıtım atağına geçilmişti. Bu arada turist rehberleri içinde Çince kursları açılmıştı.
             İlk kafileyi bakan ağırladı
             Mayıs ayında yapılan görüşmelerden sonra, bizzat dönemin Turizm Bakanı Mustafa Taşar, Çin'den gelen ilk 100 kişilik turist kafilesini İstanbul'daki Çin restoranında ağırlamış, Çinlilerle bol bol fotoğraf çektirmişti. Ancak Türk turizmcilerin bütün çaba ve beklentilerine karşın, 2002 yılında gelen turist sayısında, 2001 yılına göre sadece bin kişilik bir artış oldu. 2001 yılında Türkiye'ye 18 bin 345 Çinli turist gelmişti. Yılın geri kalan dört ayında şimdiye kadar gelenlerin yarısı kadar daha turist gelse dahi, '2 milyon turist' beklentisini hayal olmaktan kurtaramayacak.
             '100 bin başarı olur'
             Turizm Bakanlığı yetkilileri, "Çin'den 2 milyon turist gelecek" beklentisinin, gerçekçi olmadığının ilk günden beri farkında olduklarını belirtiyorlar. Yetkililer, bu yıl 50 - 100 bin arasında Çinli turist getirmenin bile Türkiye için büyük başarı olacağını söylediler. Yetkililer, "Önümüzdeki yıllarda bizim öngördüğümüz ve gerçekçi bir rakam olan 50 ila 100 bin arasında Çinli turist Türkiye'yi ziyaret edebilir" dediler. Koç Holding CEO'su Bülend Özaydınlı, seçimin Türkiye'nin önündeki en önemli fırsat olduğunu belirterek, "Seçim sonrası, kahve köşelerinde 'Ne olacak bu Türkiye'nin hali' konuşmaları yapıp hayatı kendimize zindan edeceğimize, geleceğimize sahip çıkmalı ve ülkemizi istikrara taşıyacak iktidarı belirlemeliyiz" dedi.
             Özaydınlı, Koç Topluluğu bilgilendirme toplantılarının sekizincisinde yaptığı konuşmada, siyasi istikrar sağlanamazsa, iki yıldır yapılan özverilerin boşa gideceğini belirterek, "Kabus tablosunu bir daha görmek istemiyoruz" dedi.
        Yangın sönmedi
             "Vatandaşlık görevimizi yaparak tercihleri ortaya koyalım, güçlü bir hükümete bu ülkeyi kavuşturalım" diyen Özaydınlı, şöyle konuştu: "Bundan öncekileri dinledik de ne oldu?' diye küskünlük içine girip oy kullanmazlık etmeyelim. Oy hakkının kullanılması lazım ki şikayet etmekte kendimizde hak görelim" dedi. Kriz döneminde alkışlanacak adımlar attıldığını vurgulayan Özaydınlı, "Yangın kontrol altına alındı ancak sönmedi. Her an ters yönde esen bir rüzgâr Türkiye'yi yeniden ciddi bir yangının içine sürükleyebilir ve korkarız ki bu kez yangını kontrol etmek kolay olmayacaktır."
        Türkiye tramplenin ucunda
             Özaydınlı, seçimden çıkacak iktidardan beklentilerini; ekonomik programın sürdürülmesi, AB uyum yasalarının uygulanması, Kıbrıs sorununun çözülmesi, kamunun ekonomideki payının küçültülmesi, özerk kurulların çalıştırılması, vergi reformu, özelleştirme programını gerçekleştirmesi, bankacılığın ekonomiye kazandırılması, üretimi canlandırıcı önlemler, güvenilir sermaye piyasası oluşturulması, yatırımları özendirmesi ve iş kanunu taslağının yasalaştırılması olarak sıraladı.
             Bunların sağlanması ile Türkiye'nin Avrupa'nın refah düzeyine ulaşacağını belirten Özaydınlı, "Türkiye, tramplenin ucundan güçlü bir hamle ile daha yukarılara sıçrayabilir" dedi.
             Fiat Uluslararası İş Geliştirme Bölümü Başkanı Jan Nahum'un geçtiğimiz hafta Paris'ten yaptığı "Doblo elden gidebilir" açıklaması Koç Holding'te kelimenin tam anlamıyla soğuk duş etkisi yarattı.
             Tofaş hisselerinin borsada yüzde 7 civarında değer kaybetmesine de neden olan bu sözlerin üzerine Nahum, Koç Holding'in CEO'su Bülend Özaydınlı'dan bir telefon aldı.
             Özaydınlı, Nahum'a sözlerinin yanlış anlaşıldığını belirterek "Bu tür görüşlerini önce Koç Holding'le paylaşması gerektiğini" söyledi.
             Bunun üzerine Nahum, ertesi gün bazı TV'lerde sözlerinin yanlış anlaşıldığını, Doblo'nun tehlikede olmadığını açıkladı.
        Rahmi Bey mektup yazardı
             Özaydınlı, Nahum'un "heyecanlı" kişiliğinin de etkisiyle "gereğinden fazla heyecanlı" bir konuşma yaptığı görüşünde. "Doblo, Jan Nahum'un çocuğu gibi. Bu sözler de, çocuğunu korumak isteyen bir babanın refleksiyle sarfedilmiş sözler" diyen Özaydınlı, Doblo'nun Fiat'ın en kârlı projelerden biri olduğunu söylüyor. Fiat'ın bu yıl Doblo satışlarını yüzde 30 artırdığını kaydeden Özaydınlı, "Fiat, Doblo'yu bu kadar düşük maliyetle ve yüksek bir kaliteyle başka yerde üretemez. Bu otomobilin üretiminin Türkiye'den alınması akıl dışı bir hareket olur" diyor.
             Jan Nahum, Tofaş'ta çalıştığı dönemde sert açıklamalarıyla sık sık gündeme gelen bir yöneticiydi. Nahum'un geçmişte bu tür açıklamaları nedeniyle, Koç Holding Başkanı Rahmi Koç'tan birkaç kez "sitem mektupları" aldığı iddia ediliyor.
             Çalışma ve Sosyal Güvenlik Bakanı Nejat Arseven, SSK prim borçlarının en az yüzde 50'sini ödeyenlere kalan bakiyelerini sekiz eşit taksitte ödeme imkânı getirdiklerini açıkladı.
             Daha önce kuruma borçlu olan işverenlerin borçlarının yıllık yüzde 3 faizle 18 ay taksitlendirildiğini anlatan Arseven, bazı işverenlerin ödemelerini aksattığını, bu nedenle Bakanlar Kurulu ve SSK'ya başvurduklarını kaydetti. Bu başvurular karşısında SSK Yönetim Kurulu'nun bir karar aldığını anlatan Arseven, buna göre 18 aylık taksit tutarının en az yüzde 50'sini ödemiş, ancak bazı taksitleri ödeyememiş olan işverenler için 18 ayın bitimine iki ay kalmış olması dikkate alınarak kalan borçlara sekiz eşit taksitle ödeme imkânı getirildiğini bildirdi. 
        
        
        
