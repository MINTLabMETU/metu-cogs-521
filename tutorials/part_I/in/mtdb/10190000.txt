                       
        
        
                
             haber
                   
        Hocam Fuat Aziz Göksel... 
              Değerli hekim ve yazar ağabeyiniz Prof. Dr. Hüsnü A. Göksel'den beş ay 
              kadar sonra sizi de yitirmiş olmak, inanın bize çok ağır geldi. Hepimizin 
              başı sağolsun. 
              Bir panel ya da konferansta Fuat Hoca 'nın ardı sıra konuşmak zordu. Çünkü 
              son derece yetkin bir hatipti. Akademisyenliğim boyuncu bu sıkıntıyı zaman 
              zaman duymuşumdur, eminim bu salonda bu duygumu paylaşacak pek çok 
              meslektaşım da vardır. Ama hiç bir zaman şimdiki ölçüde ve farklı 
              sıkıntılandığımı hatırlamıyorum. 
              Fuat Hoca'nın önce sayısız öğrencilerinden birisiydim, sonra 1987'den 
              bugüne kadar yakın çalışma arkadaşı oldum. İlk tanışmamız, bu fakültenin 
              81 girişli öğrencilerinden birisi olarak, intibak dönemi adı verilen 
              1982-83 döneminde, bu salonda aldığımız Deontoloji - Tıp Tarihi dersleri 
              sırasında olmuştu. Bize tıbbın tarihsel gelişiminden, tıbbi metodolojiden 
              ve hekimlik için geçerli iletişim kalıplarından söz etmişti. Özellikle bu 
              bağlamda anlattığı ''hekim - hasta iletişimi'' konulu son dersinden o 
              kadar etkilenmiştik ki, kaçıran arkadaşlarımız da olduğundan o dersi bir 
              kez daha anlatmasını rica etmiştik. Ve böylece, bu fakültede sadece 
              öğrenciler istediği için, bir ders, belki de ilk kez, tekrarlanmıştı. Fuat 
              Hoca sahneye (bis) için ikinci kez çağırılan bir sanatçı gibiydi. Daha 
              sonra Mediko Sosyal'in öğrenciler için düzenlediği bir-iki konferansına 
              gittiğimi anımsıyorum. Aklımda kalan iz ''Türkçe'ye ne kadar egemen'' 
              olduğu idi. 87 yılında mezun olurken de, mezuniyet törenimizde bulunmayan 
              Fuat Hoca'dan bize ikinci kez yemin ettirmesini istemiştik. Dolayısıyla 
              Fuat Hoca'nın Ankara Tıp'ın 87'lileri açısından özel bir konumu vardı. 
              Aynı yıl bu ülkede ilk kez tıpta Uzmanlık Sınavları yapılmıştı ve ben de 
              Deontoloji ve Tıp Tarihi bölümüne girmeye hak kazanmıştım. Fuat Hoca'nın 
              kapısını çalıp, ''ben sizin yeni asistanınızım'' diye kendimi tanıttığımda 
              çok mutlu olduğunu anımsıyorum. Adım attığım bu alan hem tıbbın içinde, 
              hem de ona dışarıdan bakabilen, gelişmeleri sorgulayabilen, 
              disiplinlerarası çalışmaya açık bir nitelikteydi. 
              Hekim olduğumuzu (hissettiren) beyaz önlüklerimiz, steteskoplarımız, hatta 
              en önemlisi hastalarımız yoktu bu bölümde. Ama hekim olarak birilerinin bu 
              mesleğin nereden gelip nereye gittiğine, bu mesleği bu meslek yapan 
              değerlerin ne olduğuna, her gün sıkıntı ile bu mesleği yürütmeye ilişkin 
              çaba harcayanların haklarına ilişkin bir şeyler yapması; yazması, okuması 
              ve görüşler oluşturması da gerekliydi. 
              Bu gerekliliklerin farkına varmamı sağladı Fuat Hoca ve sanırım onun 
              kişiliği bölümde kalma kararımı vermeme neden olan, beni yeniden TUS'lara 
              girmekten alıkoyan başlıca etkenlerden biriydi. 
              Böylece asistanlığım ve ardından uzmanlık ve yardımcı doçentlik 
              dönemlerimde birlikte çalıştık. 
              Psikiyatri'den sonra Deontoloji ve Tıp Tarihi alanında çalışmaya 
              başlaması; çok sayıda akademisyenin bulunmadığı ve tek tek kişiliklerin 
              son derece belirgin kaldığı bizim gibi bir alanda son derece önemli bir 
              katkı getirmişti. Toparlayıcıydı, yol göstericiydi Fuat Hoca, tartışmaları 
              çözümleyiciydi. Onda, günümüzün değil düşmeye, tökezlemeye bile tahammülü 
              olmayan ve kimsenin gözünün yaşına bakmayan acımasız ve hoyrat dünyasında 
              yeri bulunmayan yanlar bulurdum. Belki de Fuat Hoca'nın aslında bu çağın 
              insanı olmadığını düşünürdüm. O, sanki Antikite Çağı düşünürleri gibi, 
              harmaniyesine sarınmış, çevresinde öğrencileri ile Sokrat 'ın, Aristo 'nun 
              bir benzeri gibi derin tartışmalar yapmalıydı. Sözel kişiliği o denli 
              belirgindi ki, önemli bir ön hazırlık gerektiren bir konuda bile, hemen 
              konuşabilecek donanımdayken; iş yazmaya gelince çok zarlanırdı. Onun 
              danışmanlığında hem uzmanlık, hem de doktora tezi hazırladığım için, sözel 
              düzeyde dile getirdiğimiz ve olgunlaştırdığımız tartışmaları yazıya 
              dökmekte neredeyse bir direnç yaşadığını çok iyi bilirim. 
              Fuat Hoca'nın iki özelliğinden söz etmek istiyorum, belki de iki çok 
              duyarlı (hassas) noktasından... Bunlardan birisi; Türkçe'ye sevdalılığı 
              idi. Gerçekten her sözcüğün yerli yerinde kullanılmasına, sözcüklerin 
              doğru okunmasına gösterdiği özen idi. Konuşmalarına bir kuyumcu titizliği 
              gösterdiğini bilirdim. İlkokul sıralarında filiz veren bir hitabet 
              yeteneği vardı, dolayısıyla onu Ankara Radyosu'nun çocuk saatlerinden 
              başlayan, sonra Kadırga öğrenci yurdunda kalan bir tıbbiyeliyken 
              münazaraların tartışmasız pırıltılı kişiliği haline getiren bu yetenek 
              zaman içinde alabildiğine gelişme fırsatı bulmuştu. Sınır tanımaz geniş 
              bir bilgi alanıyla okuduğu sayısız çeşitlilikteki kitaplarla beslenen bu 
              yetenek, son günlerinde hep yanında olduğu Dr. Adnan Adıvar 'a şunları 
              kaydetmişti: ''Bu yaşıma kadar çok hatip gördüm, ama en seçkinlerinin 
              başında Mustafa Kemal gelir, ikincisi de sensin.'' 
              İkinci duyarlık noktası da Türkiye Cumhuriyeti'nin durumu ve gidişiydi. 
              Atatürk'e ve yaptıklarına duyduğu hayranlık, belki de yirmili yıllarda bu 
              ülkede doğmuş ve vatanseverlikle beslenmiş birçok insandaki gibi 
              belirgindi. 
              Kendine inanç duyan bir ulusun bireyleri oldukları vurgulanan bir dönemde 
              kişilikleri belirlenmişti. Belki de o nedenle annesinin işgal dönemi 
              İstanbulu'na Silivri'den gidebilmek için resimli bir belge çıkartmak 
              zorunda kalışını, sanki bizzat yaşadığı bir burun sızısıyla anlatırdı. 
              Belki de o nedenle, Türkiye'nin sanki bir müstemleke muamelesi görmesini 
              bir türlü hazmedemezdi. Mustafa Kemal ve silah arkadaşlarına belki de tüm 
              bu gerekçelerle gönülden bağlıydı. 
              Sevgili Hocam, müsterih olunuz. Biliniz ki, bu büyük ülkede hastalarına 
              insanca yaklaşan, onları dinleyen, vizitlerde elini hastalarının omzuna 
              dostça koyan ne çok öğrenciniz var. Bu mesleği mekanik ve hatta metalik 
              bir hale dönüştürmeden uygulayan her bir öğrenciniz, bu mesleğin yazısız 
              bir çok kuralını bizzat sizden gördüler. 
              Değerli hekim ve yazar ağabeyiniz Prof. Dr. Hüsnü A. Göksel 'den beş ay 
              kadar sonra sizi de yitirmiş olmak, inanın bize çok ağır geldi. Hepimizin 
              başı sağolsun. 
        
        
        TBMM Anayasa Komisyonu Başkanı Burhan Kuzu: CHP'lileri ikna etmeye 
              çalışacağım 
              Başkanlık sistemi tartışması 
              Bugünkü sistemde parlamentonun hükümeti denetlemesinin mümkün olmadığını 
              belirten Burhan Kuzu, "Nasıl yapacak? Gensoru çalışmaz. Nasıl çalışsın; 
              oğlan bizim, kız bizim. Çıkardığımız yasaların yüzde 90'ı hükümetten gelen 
              tasarılar'' dedi. 
              Başkanlık sistemi üzerinde uzun yıllar çalışmalar yapan 
              TBMM Anayasa Komisyonu Başkanı Prof. Dr. Burhan Kuzu, Partilerarası 
              Uzlaşma Komisyonu'nda, başkanlık sistemini tartışmaya açacağını söyledi. 
              Kuzu, başkanlık sisteminin parlamentoyu kuvvetlendiren bir sistem olduğunu 
              da belirterek ''Bu konuda CHP'lileri ikna etmeye çalışacağım'' dedi. En 
              büyük hedefinin Türkiye'ye başkanlık modelini getirmek olduğunu söyleyen 
              Kuzu şöyle konuştu: 
              ''Bu çok köklü bir değişim. Yıllardan beri bu proje üzerinde çalışıyorum. 
              Türkiye yarın çok parçalı bir yönetime geçtiği zaman tıkanıp kalacak. 
              Başkanlık sistemi, parlamentoyu kuvvetlendiren bir sistem''. 
              Prof. Burhan Kuzu, yasaları parlamentonun yaptığının söylendiğini ancak 
              yasa tasarılarının tamamının hükümetten geldiğini de belirterek şunları 
              söyledi: 
              ''Parlamento rejimi sıkıntılı bir sistem. Eğer köklü bir anayasa 
              yapılacaksa bu yönde yapılmalı. Bari Türkiye için bir işe yarayalım''. 
              'Oğlan bizim, kız bizim' 
              Kuzu, Türkiye'de parlamentonun işlevi sıkıntıya girdiği zaman başkanlık 
              sisteminin tartışmaya açıldığını, ancak sıkıntıdan çıkıldığı zaman 
              ''bakarız'' denildiğini vurgulayarak sözlerini şöyle sürdürdü: 
              ''Meclis sisteminde sorumlu kim onu bilemiyorsunuz. 'Parlamento hükümeti 
              denetliyor' deniliyor. Hani nerede denetliyor? Nasıl yapacak? Gensoru 
              çalışmaz. Nasıl çalışsın; oğlan bizim, kız bizim. Çıkardığımız yasaların 
              yüzde 90'ı hükümetten gelen yasa tasarıları. Bu yıllardan beri böyle. 
              Bu söylediklerime kimse alınmasın. Ne zaman sistem tıkansa başkanlık 
              modeli gündeme geliyor. Tıkanıklık aşılır aşılmaz bu tartışma orada 
              bırakılıyor.'' 
              'Yan tesiri az' 
              Anayasa Komisyonu Başkanı olarak TBMM Partilerarası Uyum Komisyonu'nun 
              doğal bir üyesi olduğuna dikkat çeken Kuzu, başkanlık sistemini önce bu 
              komisyonda dile getireceğini, ardından gruplara taşıyacağını anlattı. 
              Kuzu, bu konuya CHP'lilerin sert bakmayacağını da savunarak şu görüşleri 
              dile getirdi: 
              ''Tek tek konuştuğum zaman sıcak bakıyorlar. Parlamenter rejim sıkıntılı 
              bir sistem. Bu konuda CHP'lileri ikna etmeye çalışacağım'' dedi. 
              Kuzu, her sistem gibi başkanlık sisteminin de sıkıntıları olabileceğini 
              ifade ederken ''İlaç alıyorsunuz, onun yan tesiri yok mu? Başkanlık 
              sistemi yan tesiri en az olan ilaçtır. Sorumlusu belli, yetkilisi belli, 
              kimi hesaba çekeceğin belli. Türkiye bu konuda uzlaşabilir''. 
              Prof: Burhan Kuzu, başkanlık sisteminin AKP'nin programında olmadığını, bu 
              konuyu kendisinin kişisel olarak gündeme getirdiğini de belirtti. 
        
        
        Özel liseye 'özel' çocuklar 
              1993'ten beri üstün yetenekli ancak maddi durumu yetersiz çocukların 
              eğitimini üstlenen Gebze'deki İnanç Türkeş Özel Lisesi, üç dönemde 85 
              öğrenci mezun etti. Okul yöneticileri ise eksik binaları için destek 
              bekliyor 
              Ekonomik kriz nedeniyle Türk Eğitim Vakfı'na devredilen İnanç Türkeş Özel 
              Lisesi'nde, tiyatrodan gazeteciliğe, müzikten fen ve matematik alanlarına 
              kadar pek çok etkinlik gerçekleştiriliyor. 
              Öğrencileri yetenek sınavı sonunda kabul ettiklerini anlatan okul müdürü 
              Yılmaz Keskin, ''En çok talep Marmara ve Ege'den. Ama son dönemde ülkenin 
              her yerinden öğrenci başvuruyor'' diyor. 
              EBRU ERDOĞAN 
              GEBZE - İnanç Türkeş Özel Lisesi, 1993'ten beri üstün yetenekli ve maddi 
              durumları yetersiz çocukların eğitimini üstleniyor. Okul Müdürü Yılmaz 
              Keskin , yılda yalnız 30 çocuğun alındığı lisede asıl eğitimin derslerden 
              sonra başladığını belirterek ''Saat 15.30'dan sonra öğrenciler kendi 
              yetenekleri alanında çalışmaya başlıyor. Okulda toplam 41 etkinlik var ve 
              her çocuk yeteneklerine uygun 3-4 etkinlikle uğraşıyor'' dedi. 
              2001 yılına dek STFA'nın ortağı Sezai Türkeş 'in İnanç Vakfı'na ait olan 
              İnanç Türkeş Özel Lisesi, ekonomik kriz nedeniyle Türk Eğitim Vakfı'na 
              (TEV) devredildi. 10-15 kişilik sınıflarda öğrenim gören çocuklar, 
              parasız-yatılı olarak okuyor. Okul sonrasında yeteneklerine göre çalışma 
              alanı seçilen okulda, tiyatrodan gazeteciliğe, müzikten fen ve matematik 
              alanlarına kadar pek çok etkinlik bulunuyor. 
              Girmek kolay değil 
              Çocukların yetenekleri doğrultusunda okulun yakınında bulunan TÜBİTAK'tan 
              destek alındığını ve uzmanların getirildiğini anlatan Keskin, derslerin 
              Anadolu Liseleri müfredatına uygun olarak gerçekleştirildiğini söyledi. 
              Daha önce 5. sınıf sonrası çocukların alındığı okula, 8 yıllık eğitime 
              geçilmesiyle 9. sınıf öğrencileri alınmaya başladı. Öğrencilerin, özel 
              yetenek sınavları, zekâ testi ve yaz kamplarıyla okula kabul edildiğini 
              anlatan Keskin, ''Çocuklar yoğunluklu olarak Marmara ve Ege bölgelerinden 
              geliyor. Ama son dönemde Iğdır'dan Edirne'ye, Sinop'tan Antalya'ya kadar 
              pek çok bölgeden öğrenci var. Bu sevindirici bir olay'' diye konuştu. 
              Okulun, kitaplık, sanat merkezi, spor salonu gibi binalarının henüz 
              bitmediğini belirten Keskin, eksik binaları 2004- 2005 öğretim yılına 
              kadar tamamlamayı hedeflediklerini belirtti. 
              Şu anda okulda 125 öğrencinin ve 3'ü yabancı uyruklu toplam 25 öğretmenin 
              bulunduğunu ifade eden Keskin, ''Öğretmenler de buradaki lojmanlarda 
              kalıyor. ıHatta lojmanlarla öğrenci yurtları karşılıklı. Bu, öğretmenlerle 
              iletişim kurmaları ve her an her şeyi sorabilmeleri açısından çok önemli'' 
              dedi. 
              85 mezun verdi 
              Okulun şu ana kadar üç dönemde 85 öğrenci mezun ettiğini de belirten 
              Keskin şöyle devam etti: ''Yurtdışında eğitim gören tam burslu 13 
              öğrencimiz var. Buradaki başarılarının orada da devam ettiğini görüyoruz. 
              TEV de mezun olan ve yurtdışında eğitimine devam eden öğrencilerinin, uçak 
              paralarını ve harçlıklarını karşılayarak onlara olan desteğini sürdürmeye 
              devam ediyor.'' 
              Yaz kampları 
              Müdür Yardımcısı ve Edebiyat Öğretmeni Yüksel Albayraktar ise okulda 
              önemli olanın yüz yüze ve bire bir eğitim olduğuna dikkat çekerek 
              sınıflardaki oturma şekillerinin buna göre tasarlandığını ifade etti. 
              Bütün tatillerde çocukların ailelerinin yanına gönderildiğini anlatan 
              Albayrak, ''Çocuklar ailelerini özlüyorlar. Bu yüzden biz de tatillerde 
              ailelerinin yanında kalmalarına özen gösteriyoruz. Özellikle yaz tatili 
              döneminde, okul atıl kalıyor. Önümüzdeki dönemde yaz tatillerinde yaz 
              kampları yapmayı planlıyoruz. Yaz aylarında buranın bir bilim merkezi 
              haline getirilmesi için çalışacağız. Uzun dönemde ise amacımız 
              uluslararası bir okul haline gelmek'' diye konuştu. Öğrencilerin her türlü 
              giderlerinin TEV tarafından karşılandığına dikkat çeken Albayraktar, dört 
              yıl tamamen parasız ve yatılı okuyan çocukların ve velilerin, hiçbir 
              kuruluşa karşı maddi bir yükümlülük altına girmediklerinin altını çizdi. 
        
        
        Cemil İpekçi: 2005'te Türkiye iyi bir mutfak olmaktan çıkar 
              Japonlara tasarlayacak 
              Modacı Cemil İpekçi Japonlarla çalışma kararı aldı. İpekçi, bir Japon 
              firmayla yaptığı anlaşma sonucu iki yıl Uzakdoğu için üretecek. 
              Tasarımların etiketinde 'Made in Japon' ibaresi bulunacak. 
              OLCAY BÜYÜKTAŞ 
              Türkiye'de ne sanayicilerin ne de devlet yetkililerinin, ülkenin 
              uluslararası başarısı için yatırım yaptığından yakınan tasarımcı Cemil 
              İpekçi , Japonlar için çalışma kararı aldı. Türkiye giyim sanayisinin iyi 
              bir mutfak olmayı kendisi için yeterli gördüğünü dile getiren İpekçi, 
              tasarım ve markaya yatırım yapmayan tekstil sektörünün 2005 yılında 
              kotaların kalkmasıyla iyi mutfak olma avantajını da yitireceğini belirtti. 
        
        
              Japonya'nın modayı çok yakından izlediğini ve Türkiye'nin mutfağından 
              ziyade tasarımı ile ilgilendiğini anlatan İpekçi, bir Japon firmayla 
              yaptığı anlaşma sonucu iki yıl Uzakdoğu için üretecek. Toplam dört 
              koleksiyon hazırlayacak İpekçi, tasarımlar Türkiye'de yapılsa bile 
              üretimin Uzakdoğu'da olacağını, bu nedenle de etiketlerinde 'Made in 
              Japon' yazacağını belirtti. Modada bazı kanunların kalkmasıyla özellikle 
              son on yılda etnik tasarıma dönüldüğüne dikkat çeken İpekçi, bu eğilimle 
              modada İtalya ve Fransa gibi ülkelerin ağırlığının kalktığını, Lübnan, 
              Mısır ve Fas asıllı tasarımcıların büyük sükse yapmaya başladığına dikkat 
              çekti. Türkiye'de var olan etnik tasarımcılardan birisinin de kendisi 
              olduğunu hatırlatan Cemil İpekçi, ''Ülkemin etnik tasarımcısıyım ama yarın 
              Afrika için de etnik tasarım yapabilirim. Türkiye'de 28 etnik grup var. 
              Bunların kumaşları ve renkleri büyük bir zenginlik arzediyor. Bu bizim 
              avantajımız'' dedi. Etnik tasarımı, ana hatlarıyla kendi desenlerinin, 
              kumaşlarının ve tarihi kostümlerin formlarının kullanılması olarak 
              tanımlayan İpekçi, yaptığı ve yapacağı tasarımlarda tarz olarak Osmanlı 
              olduğunu belirtti. Türkiye'nin tekstil sektöründe çok iyi bir mutfak 
              olduğunun altını çizen Cemil İpekçi, 2005'te kotaların kalkmasıyla 
              Türkiye'nin önemli bir avantajı kaybedeceğini ileri sürdü. ''Sanayicimiz 
              iyi mutfak olmakla övünüyor ama Avrupa üç yıl sonra bize diktirmeyecek'' 
              diyen İpekçi, tasarımda marka olunamadığı sürece pek çok fabrikanın 
              kapanacağı kanısında. Sürenin kısalmış olmasına karşın hâlâ yapılacak 
              şeyler olduğunu belirten İpekçi'ye göre, sanayici tasarım ve marakaya daha 
              çok yatırım yapmalı. Devletin ilgili kurumları da tasarımın özendirilmesi 
              ve markalaşmış tasarımların korunması için gerekli yasal düzenlemeleri 
              yapmalı. Yalnız taklide para yatıran ve bu alanda üretim yapan sanayicinin 
              bu kazancının uzun sürmeyeceğini ifade eden Cemil İpekçi, sanayicinin 
              sanatçı rolü oynaması gerektiğini de sözlerine ekledi. 
        
        
        
        
