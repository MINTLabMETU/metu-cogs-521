                       
        
        
                
             haber
                   
        Ankara, idamın kaldırılmasından sonra Almanya'da bulunan 'Karases'in 
              iadesini istedi 
              Kaplan'ın iadesi seçim kozu 
              Türkiye'de ölüm cezasının kaldırılmasıyla mümkün kılınan 
              Metin Kaplan 'ın iadesi konusunun, 22 Eylül'de ''kritik'' bir seçimle 
              karşı karşıya bulunan Alman hükümeti için ''seçim kozu'' haline geldiği 
              öne sürüldü. Almanya İçişleri Bakanı Otto Schily 'nin Kaplan konusunda 
              ilerleme sağlanamadığı için daha önce ertelediği Ankara ziyaretinin, 
              ülkesindeki seçimler öncesinde gerçekleşmesi amacıyla çalışma yapıldığı 
              öğrenildi. 
              Ankara, idamın savaş ve yakın savaş suçları dışındaki suçlar için 
              kaldırılmasından iki hafta sonra, işlediği suç nedeniyle halen Almanya'da 
              cezaevinde bulunan Kaplan'ın iadesini yeniden istedi. Ankara'nın 
              yinelenmiş başvurusunu değerlendirmeye alan Alman hükümetinin bu konuda 
              yoğun bir çalışma içinde olduğu ifade ediliyor. 
              Schily'nin ziyareti 
              Alman hükümetinin Kaplan'ın iadesine büyük önem verdiği belirtilirken 
              İçişleri Bakanı Otto Schily'nin konuyu görüşmek ve iade işlemlerine 
              ilişkin genel bir mutabakata varılması amacıyla önümüzdeki günlerde 
              Ankara'ya gelmek istediği öğrenildi. Ziyaretin Almanya'daki seçimlerden 
              bir hafta önce yapılması için gerekli çalışmaların sürdürüldüğü 
              kaydedildi. 
              Schily'nin Ankara'yı 20-21 Haziran'da ziyaret etmesi planlanmış, ancak 
              Türkiye'de ölüm cezasının o tarihte henüz kaldırılmamış olması nedeniyle 
              sürdürülen teknik müzakerelerde ilerleme sağlanamamış ve ziyaret 
              ertelenmişti. 
              Kaplan'ın iadesinin Alman hükümeti açısından önemli bir konu olarak 
              değerlendirildiği ifade ediliyor. İktidarı muhalefete kaptırma 
              tehlikesiyle karşı karşıya olan Schröder hükümetinin, güvenlik konusuna 
              ağırlık veren Alman kamuoyu ve seçimde oyları değer kazanan Türk 
              seçmenleri nezdinde desteği arttırmak amacıyla Kaplan'ın iadesi konusunda 
              22 Eylül öncesinde Ankara ile mutabakat sağlanmasını önemsediği 
              belirtiliyor. 
              İade seçenekleri 
              Öte yandan, Kaplan'ın Türkiye'ye iadesi konusunda İçişleri Bakanlığı 
              kanalı ve yargı yolu olmak üzere iki seçenek bulunduğuna dikkat çekiliyor. 
              Kaplan'ın İçişleri Bakanlığı'nca sınır dışı edilmesinin daha basit bir 
              süreç olduğu, Ankara'nın da bu seçeneği tercih ettiği belirtiliyor. Ancak 
              Kaplan'ın İçişleri Bakanlığı'nca sınır dışı edilebilmesi, Almanya'da hapis 
              cezasına çaptırılması üzerine 1992 yılında kendisine tanınan siyasi 
              sığınmacı statüsünün kaldırılması kararına karşı yaptığı itirazın Alman 
              idare mahkemesince reddedilmesine bağlı bulunuyor. 
              Alman hükümetinin, Kaplan'ın iade dosyasını mahkemeye götürmeyi 
              kararlaştırması halinde ise siyasi sığınmacı statüsünün kaldırılmasına 
              ilişkin itirazın reddedilmesinin gerekmediği ifade ediliyor. 
              Buna karşın, dosyayı değerlendirecek olan yargıcın, idare mahkemesinin 
              kararını ve Türkiye'deki koşullar gibi bir dizi faktörü dikkate alarak 
              kararını vereceği ifade ediliyor. Bu nedenle, Alman hükümetinin talep 
              dosyasını çok iyi hazırlamasının önem taşıdığı belirtiliyor. 
              Kaplan'ın iadesi için hangi seçeneğin daha iyi olacağı konusunda halen 
              ilgili Alman makamları olan İçişleri, Dışişleri ve Adalet bakanlıkları 
              arasında yoğun temasların yapıldığı kaydediliyor. Ancak, Kaplan'ın iadesi 
              konusunda bu bakanlıklar arasında genel bir konsensüs bulunduğuna da 
              dikkat çekiliyor. 
              Almanların Kaplan'ın hapis cezasını tamamlayacağı Mart 2003'te serbest 
              kalmasını istemediği için iade işlemlerinin o tarihten önce 
              sonuçlandırılmasını amaçladıkları belirtiliyor. 
              Metin Kaplan, yaşadığı Almanya'da ''Hilafet Devleti'' olarak da 
              adlandırılan terörist bir örgütü yönettiği ve rakip bir örgütün lideri 
              olan Halil İbrahim Sofu 'nun ölümünü teşvik ettiği gerekçesiyle dört yıl 
              hapis cezasına çarptırılmıştı. 
              Türkiye'nin Metin Kaplan'ın iadesini, Türkiye Cumhuriyeti'nin kuruluşunun 
              75'inci yıldönümünün kutlandığı 1998 yılında Anıtkabir'e uçakla saldırmayı 
              planladığı gerekçesiyle istediği belirtiliyor. Kaplan'ın iadesi, eski 
              İçişleri Bakanı Rüştü Kazım Yücelen 'in, Aralık 2001'de Almanya'da yaptığı 
              görüşmelerde başlıca konuyu oluşturmuştu. 
        
        
              Almanların Kaplan'ın hapis cezasını tamamlayacağı Mart 2003'te serbest 
              kalmasını istemediği için iade işlemlerinin o tarihten önce 
              sonuçlandırılmasını amaçladıkları belirtiliyor. 
        
        
        Tıp ve Hukuk İlişkisi Üzerine 
              Tıp ve hukuk, toplumsal yaşamın iki esas öğesidir. İnsanları; hastalıklara 
              karşı korumaya, iyileştirmeye çalışarak rahatsızlıkların ruhsal ve 
              bedensel nedenlerini araştırıp, acıları dindirmeye çalışan bilim kolunu 
              tıp oluşturur. Hukuk ise insan haklarını; yasalar, ahlak kuralları, 
              gelenek ve görenekler çerçevesinde düşünsel ve eylemsel açıdan düzenleyen 
              bir sistemler bütünüdür. Tıp ve hukukun genel tanımlarından çıkan sonuç 
              ilişkisi odur ki, sağlıklı bir yaşamsallık içinde insan haklarının gerçek 
              anlamda sağlanması bir toplumsal ideal olarak karşımızda durmaktadır. Tıp 
              ve hukuk bağlamı bu denli önemli ve üst bir insani ölçüttür. 
              Hippokrates, tıbbın bir bilim olarak gelişmesine yol açan, klinik 
              hekimliğini gerçekleştiren ve tıbbı mitolojik karışıklıktan kurtaran 
              isimdir. Tıp alanında deneyimler sonucu elde edilmiş esasları, kurallar 
              dizisi olarak koyan da odur. Hippokrates'in insanlık dünyası için 
              geliştirdiği tıp kuralları ve bu kuralları uygulayanların sorumluluğu 
              bugün için de geçerlidir. ''Hippokrates yemini'' , tıp fakültelerini 
              bitiren hekimlerin dünyanın her yöresinde tüm ciddiyetleriyle dile 
              getirdikleri insani sorumluluk anlayışının bir toplumsal sözleşmesidir. Bu 
              yemini eden bir hekim, en kusursuz ve en özenli bir şekilde elindeki 
              olanakların tamamını seferber ederek kendini insanlığın dirlik ve 
              esenliğine adamaktadır. Keyfilik, iş görmezlik ve basit maddesel 
              çıkarların çok üzerinde apayrı nitelikli bir görev yüklenmektedir. İnsanın 
              ''yaşam hakkını'' doğrudan ilgilendiren bir mesleği icra etmektedir. 
              Böylesine etkin ve önemli bir mesleği; Hippokrates kurallarını çiğneyerek, 
              bilinçli savsamalarla zedeleyerek, kusur üzerine kusur işleyerek ve 
              nihayet saygınlığını bozarak yapanlara karşı hukuk, cezai yaptırımlarıyla 
              devreye girmektedir. Çünkü, artık ''yaşam hakkının ihlali'' söz 
              konusudur!.. 
              İnanılmaz bir saptama: 
              ''Beni Türk hekimlerine emanet ediniz'' sözü, Kemal Atatürk 'ündür. Bir 
              onurlandırmayı ifade etmektedir. Gerçekten de sağlık alanında yüzyılların 
              çileleriyle bilinçsizce uğraştırılmış bir toplum ancak cumhuriyet 
              rejiminin, olanakları zorlayıp başarılar kazanmasıyla mutlu olabilmiştir. 
              Tıp fakülteleri çoğaltılmış genel sağlık hizmetleri yaygınlaştırılmış, dış 
              ülkelerle bilimsel ilişkiler arttırılmış ve tıp alanının önemine devletçe 
              dikkat çekilerek, öncülük edilmiştir. Üniversitelerimiz gerçekten esaslı 
              bir tıp eğitimi vermektedirler. Özverili hekimler, binbir güçlükler içinde 
              ve yetersiz koşullarda bu ülke insanının sağlığını korumaya ve acılarını 
              dindirmeye koşmaktadırlar. Yakın tarihten günümüze doğru uzanan gerçek 
              bizce böyledir. Ama, Ankara Üniversitesi Adli Tıp Anabilim Dalı 
              Başkanlığı'ndan geçenlerde yapılan ve ''Cumhuriyet gazetesinde'' yer alan 
              ''Anadolu Ajansı'' kaynaklı açıklama, tüyler ürpertici bir başka gerçeği 
              de sergilemektedir. Buna göre: ''Hekim yanılgısı savıyla açılan davalarda 
              son yıllarda ciddi bir artış olduğu'' bildirilerek, ''Hakkında dava açılan 
              doktorların yüzde 66'sının kusurlu bulunduğu'' belirtilmektedir. ''Kadın 
              hastalıkları ve doğum uzmanı doktorların yüzde 25'i hakkında dava 
              açıldığı'' ayrıca ifade edilerek; ''Acil tıp birimlerinde çalışan 
              hekimlerle genel cerrahi uzmanlarının kusur açısından doğum doktorlarını 
              izlediği'' dile getirilmektedir. ''Dünya genelinde en fazla yakınılan ve 
              haklarında dava açılan hekimlerin kadın-doğum hastalıkları uzmanları 
              olduğuna'' özellikle gönderme yapılmaktadır. Gerçi, bu bildirimde ilk 
              satırlarında sanki; ''Her 100 hekimin 66'sı kusurludur'' anlatımı varsa da 
              bunun ayrıntılı açıklamasının: ''Haklarında dava açılan doktorların yüzde 
              oranı şeklinde'' anlaşılması gerekmektedir. 
              Her meslekte olduğu gibi tıp alanında da ilgililerce yakınmalar yapılıp, 
              savlar ileri sürülebilir. Bu doğaldır. Doğal olmayanın ise, açılan 
              davalarda ''yüzde 66 kusur bulunduğunun yargı yoluyla saptanmasıdır'' . 
              İşte burası inanılmaz bir hukuksal sonuçtur. 
              Saptanan insani felaket, Hippokrates yemininin bazı hekimlerce nasıl da 
              çiğnendiğinin açık kanıtıdır. 
              Gerçi hastalıklarını önemsemeyen ve son çare hekime giden bir ülkenin 
              halkıyız. Sağlık görevlilerinin çetin koşullarda ve orantısız hasta 
              sayısıyla adeta boğuştuklarını da biliyoruz. 
              Ama; acil başvuru kısmındaki işlemin ''İlk anda uzmanlara mı yoksa 
              pratisyen hekimlere mi bırakıldığını?'' kuşkulu yaklaşımlar olarak 
              yıllardır toplumca tartışmaktayız!.. 1993 yılında Moldova Cumhuriyeti 
              başkenti Kişinyev'de kurmay albay kardeşimin ani ana pek de yaşamsal 
              olmayan rahatsızlığında ilk müdahalenin sekiz uzman hekimce yapılmasına 
              tanık olmanın anısı belleğimdedir. Her ölüm sonucu tıp mahkemesinde 
              yargılanma yönteminin de işletildiğini öğrenmiştim. 
              Bizdeki bir yansıma da şudur: neredeyse canını teslim edecek durumdaki bir 
              hastanın, ''yönetsel nedenlerle oradan oraya gönderilmesini, müdahaleden 
              kaçınılmasını'' basında sıkça okumaktayız!.. Böylesine uygulama, eğer 
              abartısız bir gerçekçe affedilemez bir tutumdur. 
              Sonuç: 
              Bizce, hukuksal yaptırımların tıp alanında zorunlu olarak devreye girmesi 
              başlı başına faciadır. Yargı yoluyla saptanmış kusur oranı tıp 
              hizmetlerinde hangi ölçütte yer ederse ''yaşam hakkı'' da o denli ihlal 
              edilmiş olur. Hukuk; ''ağır savsama, kast derecesindedir'' der. Anlaşılan 
              odur ki, gerek ülkemizde görülen ve gerekse de dünyanın her köşesine 
              sıçrayan, sorumsuzluk, insani değerlere sırt çevirme ve sadece maddesel 
              hesapları önemseme tıp alanını da kısmen çevrelemiş görünmektedir. 
              Kanıtlanan hukuksal sonuçtan elbette seçkin, özverili ve toplumsal 
              değerlere saygın hekimlerimizi özenle ayrı tutarız. Ama bilinçli kusurlar 
              dizisini birbiri ardı sıra icra eden hekimlerin de ''insanlık suçu'' 
              işleyenlere özgü geliştirilmiş veya geliştirilecek hukuksal yaptırımlar 
              kategorisinin ağırlıklı ölçütünden cezalandırılmalarını ısrarla öngörürüz. 
              Çünkü, çoğunluğunu takdirle değerlendirdiğimiz ve insanlığa adalı bir 
              mesleğin mensupları arasında lekeli üyeler asla olmamalıdır. 
              En doğal ve en vazgeçilmez olgu bulunan yaşam hakkını bilinçle ihlal 
              edenlerin ne kendi meslektaşları arasında ve ne de toplum önünde 
              bağışlanacak yanları yoktur. 
              Ertuğrul KAZANCI Eğitimci/Hukukçu
        
        
        Naomi Klein, 'No Logo'da, marka olayının ardındaki gerçeklere dikkat 
              çekiyor 
              Kapitalizmin iç yüzü 
              Büyük firmaların, markaların 'serbest ticaret bölgeleri'nde az para - çok 
              kâr politikasıyla ucuza çalıştırdığı insanların yaşam koşullarının da 
              büyüteç altına alındığı kitapta Naomi Klein, bu çalışma şeklinin Nike, 
              Reebok, Gap, Disney, IBM, General Motors gibi pek çok şirket tarafından 
              benimsendiğini anlatıyor. 
              GAMZE AKDEMİR 
              Kanadalı gazeteci / yazar / araştırmacı Naomi Klein 'ın 'No Logo' adlı 
              kitabı Nalan Uysal 'ın çevirisiyle önümüzdeki günlerde Bilgi Yayınevi'nden 
              çı-kacak. Kitapta yer alan konuların özellikle 'Yer Yok, Seçenek Yok, İş 
              Yok' başlıkları altında özetlenebileceğini söyleyen Nalan Uysal, 
              şirketlerin, pazarlama hedefleri doğrultusunda kişilerin özel hayatlarına, 
              toplumların ortak kullanım alanlarına girdiklerinin vurgulandığını 
              ekliyor. 
              ''Küreselleşmenin başlıca vaatlerinden olan seçeneklerin artacağı vaadi 
              ise tam tersine dönmüş, şirketler finansal güçlerini kullanarak tüketiciye 
              ulaşan ürün ve hizmetleri kendi amaçları ve istekleri doğrultusunda 
              şekillendirmeye başlamıştır. Şirket evlilikleri yoluyla da ürün ve hizmet 
              sunan şirketler birbiri ile çıkar ilişkisi içine girmiştir. Şirketlerin 
              üretimden çok pazarlamaya yönelmeleri ile Batı'da oldukça yüksek maliyetli 
              olan işçi çalıştırma modeli terk edilmiş, üretim işi Uzakdoğu ve 3. Dünya 
              ülkelerine kaymıştır. Üretim anlamında Batı'da işler kaybedilmiş, hizmet 
              sektöründe ise şekil değiştirerek yarı zamanlı ya da geçici işler haline 
              gelmiştir.'' 
              İhracat işleme bölgeleri 
              Büyük firmaların, markaların 'serbest ticaret bölgeleri' nde az para - çok 
              kâr politikasıyla ucuza çalıştırdığı insanların yaşam koşullarının da 
              büyüteç altına alındığı kitapta Klein, bu çalışma şeklinin Nike, Reebok, 
              Gap, Disney, IBM, General Motors gibi pek çok şirket tarafından 
              benimsendiğini anlatıyor. 
              - Kitapta düşük ücretle çok çalışma sonucu yaşamını yitiren işçi kız 
              Carmelita örneğiyle çarpıcı bir şekilde üzerine dikkat çekilen ağır 
              çalışma koşullarında işçiler ne kadar süreler, ne kadar ücretlerle 
              çalıştırılmış? 
              NALAN UYSAL - Özellikle 'ihracat işleme bölgeleri' nde yoğunlaşan ucuz 
              üretimin, çalışanların günlük 1-2 dolar ücretle, günde minimum 14 saat 
              çalıştıkları koşullarda gerçekleştiği söylenmektedir. Kitapta çeşitli 
              örneklerle de aktarıldığı gibi, bu işyerlerinde fazla mesai uygulamaları 
              zorunlu olup, kimi zaman günde 18 saat, kimi zaman aralıksız 48 saat süren 
              vardiya uygulamalarından bahsedilmektedir. Ayrıca fazla mesai ücreti 
              ödenmediği ve çalışanlar için garanti edilen aylık çalışma saatlerinin de 
              belirlenmediği belirtilmektedir. 
              - Tüm bu yaşananlara karşı dünyada ne gibi örgütlenmelere, eylemlere 
              gidilmiş? 
              UYSAL - Yaşanan bu olaylara tepkiler, tepki gösteren grupların bakış 
              açılarına ve önceliklerine göre farklılık göstermiştir. Örneğin, toplumsal 
              alanların yok oluşuna tepki gösteren bir grup 'Sokakları Geri Al' hareketi 
              ile koordineli sokak partileri gerçekleştirmişler, yolları işgal edip 
              parti yapmışlardır. Diğer yandan Shell karşıtları çeşitli gösteriler 
              yapıp, Shell istasyonlarını işgal etmiş, ifade etmek istedikleri 
              düşüncelerini Ken Saro-Wiwa 'nın idam edilişi olayı odağında dile 
              getirmişlerdir. Ancak tüm gösterilerin ortak özelliği, çağın gereği olarak 
              internetin yaygın kullanımıdır. 
              - Klein'ın önerdiği ve halihazırda var olanları değerlendirdiği çözüm 
              önerileri, mücadele biçimleri nasıl anlatılıyor. 
              UYSAL - Klein hareketin belli bir lidere ihtiyaç duymadan geliştiğini 
              anlatmaktadır. Seattle'dan bu yana gösteriler daha çok tepkilerin dile 
              getirilmesi ve dikkatlerin bu konuya çekilmesi amacına yönelik olmuştur. 
              Ancak bundan sonra daha yapıcı adımlar atılması gerektiği 
              vurgulanmaktadır. Bu doğrultuda Brezilya'da Porto Alegre'de Dünya Sosyal 
              Forumu gerçekleşmiştir. Bu forumun sloganı 'Başka bir dünya mümkün' 
              olmuştur. Küreselleşmenin kötü ellere düşmüş, iyi bir fikir olmadığı 
              düşünülmektedir. Katılımcı demokrasinin sağlanması için çalışılması 
              gerektiği düşüncesi bu yeni eylemcilerde hâkim görünmektedir. 
              - Kitapta dikkat çeken örneklerden biri de Nike'ın kurucusu ve sahibi 
              Phill Nike'ın getirdiği ve çok geçmeden diğerlerinin de izlediği strateji. 
              Bu stratejiyi özetler misiniz? 
              UYSAL - Nike'ın öncülüğünü yaptığı strateji " Ürünler değil, markalar" 
              olarak adlandırılmaktadır. Buna göre şirketler fabrikalara sahip olmak, 
              yönetmek, işçi çalıştırmak gibi üzerlerinde ağırlık yaratan, hantal bir 
              yapıya sahip olmalarına neden olan unsurları terk etmişlerdir. Ürünler 
              dışarıdan tedarik edilebilir. Bu şekilde üretimin zamanında gerçekleşmesi, 
              bunun için çalışan işçilerin iş saatlerinin düzenlenmesi, işçilere ilişkin 
              yasal yükümlülükler tamamen yükleniciye ait olmakta, bu sayede şirketler, 
              son derece ucuza mal ettikleri malların pazarlanması ve ürün geliştirme 
              konularına daha fazla yatırım yapabilmektedirler. Bu da ürün değil, imaj 
              ve marka üreten şirketlerin oluşmasına neden olmuştur. 
              - Klein, kurulan serbest ticaret bölgelerinde yaşanılanları nasıl 
              sergiliyor? 
              UYSAL - Klein kitabında serbest ticaret bölgeleri ile ilgili olarak, hem 
              çeşitli uluslararası kurumlar tarafından gerçekleştirilmiş çalışmaların 
              sonuçlarını veriyor hem de yaptığı ziyaretlerde kendisine anlatılan 
              olayları örneklerle aktarıyor. 
              Hükümet-firma ilişkisi 
              - Tüm bu olaylarda hükümetler-firmalar arasındaki danışıklı dövüş nasıl 
              incelenmiş? 
              UYSAL - Markaların güçlenme sürecinde şirketler ile hükümetler çok çeşitli 
              temellerde bir araya gelmişlerdir. Hükümetler, örneğin ticarete ilişkin 
              yasaların firmalar lehine gevşetilmesinden, çeşitli ülkelerde hükümetlerin 
              kendi vatandaşlarına karşı şirketlerin yanında yer almasına, bu doğrultuda 
              kendi vatandaşlarına askeri güç uygulamaya, hatta idama varan sertlikte 
              tepkiler göstermelerine, sömürücü işyerlerinde kabul edilebilir koşullarda 
              çalışma isteği ile grev yapan işçilere askerler yardımıyla müdahale 
              edilmesine kadar çok çeşitli şekillerde taraf olmuşlardır. Bazı 
              şirketlerin dünyadaki kimi ülkelerin bütçesinden daha büyük bütçelere 
              sahip olmaları, onlara hükümetler üzerinde ekonomik baskı yapma gücü 
              sağlamıştır. 
        
         
        
        
