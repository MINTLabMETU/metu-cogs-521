                       
        
        
                
             haber
                   
              Bilgili'ye ödül üstüne ödül 
              Zehra Yıldız anma gecesine Sim Tokyürek, Oğuz Sırmalı ve Elif Özel'in yanı 
              sıra La Scala sanatçısı Romen soprano Donia Dimitriu ve basbariton Burak 
              Bilgili solist olarak katıldılar. 
              Önceki akşam sevgili sopranomuz Zehra Yıldız , ölümünün beşinci yılında 
              anıldı. Zehra'nın adına kurulan vakfın başlıca amacı onun genç yaşlarında 
              yakalayamadığı fırsatları şimdi gençliğe sunmak için köprü oluşturmak. Bu 
              kez Sim Tokyürek, Oğuz Sırmalı ve Elif Özel 'in yanı sıra La Scala 
              sanatçısı Romen soprano Donia Dimitriu ve basbariton Burak Bilgili , 
              Zehra'nın solistleriydi. Burak, 2002 yılında Avrupa ve Amerika'nın şan 
              dünyasında kazandığı değerli ödüller ve önemli sahnelerdeki başrolleriyle 
              parlamış bir sanatçımız. Keşke Türkiye'de de 'Yılın Genç Sanatçısı', 
              'Yılın En Başarılı Operacısı' gibi ödüller konsa, ülkemizin içinden de 
              böylesi başarılı gençlere destek olabilsek! Yalnız 2002'de aldığı üç büyük 
              ödül, nice organizatörün ve opera müdürünün ilgisini Burak'a yönlendirmeye 
              yetti: Hans Gabor Belvedere Opera Yarışması'nda birincilik (Viyana); 
              Alfredo Kraus Yarışması'nda birincilik-Las Parmas (Kanarya Adaları) ve 
              Montreal Uluslararası Genç Sesler Yarışması'nda ikincilik (Kanada). Önceki 
              yıl Almanya'da kazandığı Uluslararası Genç Sesler Opera Yarışması'ndaki 
              birinciliği bütün bu yarışmalara girmesine yol açmış, aynı yıl içinde 
              Amerika'da beş yarışmada birden birincilik almış. Burak, şu sıralarda 
              Amerika'da Philadelphia'daki Academy of Vocal Arts'ın üçüncü sınıfında. 
              Ancak onu ilk günden beri yetiştiren hocası Güzin Gürel 'den hiç kopmadan, 
              hâlâ onun öğütlerini dinleyerek ilerliyor. ''Beni ilk günden beri izlediği 
              için en ufak eksiklerimi, ayrıntıları çok iyi biliyor. Güzin hoca bize 
              kendi kendimizi denetlemeyi öğretti. Amerika'daki şan hocamla da çok iyi 
              anlaşıyorum, yönümü hiçbir şekilde değiştirmedi.'' 
              Hedefi Cardiff Yarışması 
              Burak, Amerika'da eğitim görürken bir yandan da dünyanın ortasında olmanın 
              verdiği ayrıcalığı değerlendiriyor. En önemli sahnelerdeki operaları 
              izliyor, yeni parlayan gençleri tanıyor, yıllardır sahnede olup 
              dokunulmazlıklarını koruyan ama giderek çökenleri de değerlendiriyor. 
              Uzakdoğu şancılarının, özellikle Korelilerin bu alanı nasıl kapladıklarını 
              izliyor. Ve en önemli yarışmaları kovalıyor. Yarışmalar için kendine bir 
              strateji çiziyor: ''Öncelikle yarışmanın bulunduğu bölge, dağarcığı, 
              geçmişi, jürisi, vereceği ödülü, hepsini inceliyorum. Hangi aryalarda 
              kendimi daha iyi gösterebilirim, ona göre aklımı kullanıyorum.'' 
              Yarışmalarda derece aldıkça yeni teklifler geliyor. Yeni opera sahneleri, 
              yeni konserler. Bundan sonraki niyeti Welsh'deki Cardiff Yarışması. ''İlk 
              dinletisini New York'ta yaptım, çok iyi geçti. Haziran'da yapılacak. BBC 
              Senfoni Orkestrası eşlik ediyor, televizyon naklen veriyor. Ayrıca 
              Amerika'da çalıştığım hocam Tom Krause ve Tereza Berganza beni 
              Finlandiya'daki Queen Mirijam Yarışması'na da davet ettiler.'' 
              Katia Ricciarelli ve Monserat Caballet ile sahne paylaşmış Burak. Onların 
              soluğuna bunca yakın olmak, sahnede seslerini kullanmalarına böylesi 
              yakından tanık olmak başlı başına bir deneyim olmuş. Bu ilişkileri 
              kullanarak bir sonraki açılımlara doğru adım atmasını da öğrenmiş. 
              İngilizce, İtalyanca dillerini iyi biliyor, şimdi Almanca ve Fransızca 
              öğrenme çabasında. 
              Opera izleyicisinin yaşlandığı, bu sanat dalının eskisi kadar rağbet 
              görmediği konusundaki yargılara katılmıyor. Burak 1974 Akşehir doğumlu. 
              Aslında böylesi genç bir yaşta kendini opera dünyasına kapatmış, uzun 
              yılların eğitimini gerektiren bir yolda yürüyor. ''Tıpkı bir tıp 
              doktorunun yemin etmesi gibi. Ben Mimar Sinan Konservatuvarı'nda okurken 
              nice arkadaşım beş yıl şan eğitimi alıp kaset yapmak, bir an önce üne 
              kavuşmak peşindeydi. Öyle de oldu. Bu yolda yürürken aklını kullanmak, 
              sınırlarını bilmek çok önemli. Önerilen her rolü hemen kabul etmiyorum. 
              Öncelikle kendi sesime uygunluğu ve temsillerin derslerimi etkilememesi 
              gerekiyor.'' Yarışmalara hazırlanırken de en iyi yöntemleri araştırıyor, 
              belli bir disiplin içinde ince eleyip sık dokuyor. Ayrıca henüz sesinin 
              yaşına göre yeterince olgunlaşmadığı rollerden de şimdilik uzak duruyor, 
              örneğin Wagner operaları gibi. 2003 yılının ocak ayında Palm Beach 
              Operası'nda Lucia di Lammermoor 'daki Raimondo rolünü söyleyecek, Şubat 
              ayında aynı rolle Roma Operası'nda olacak. 2003 Eylül ayında Kanada'daki 
              Vancouver Operası'nda Sevil Berberi 'ndeki Don Basilio rolünü oynayacak; 
              aynı rolü Pittsburgh Operası'nda da söyleyecek. 2004'de Washington 
              Operası'nda rol alacak. 2005 yılında ise Floransa Operası'nda 'Boris 
              Godunov' un Varlaam rolünü üstlenecek. Uzun ince ve zorlu bir yolda Burak. 
              Çizgisini korumak için her türlü özveriye katlanarak ilerliyor. 
              Hikmet Şimşek'e altın madalya 
              Sevda Cenap And Müzik Vakfı Ankara'da klasik müziğin adresi, Atatürk müzik 
              devriminin de bekçisidir. Her yıl bir besteci, yorumcu ya da müzik 
              dünyamıza emeği geçmiş bir eğitimciye altın onur madalyası verir ve bu 
              kişi için bir de kitap ısmarlar. 
              Geçen pazar akşamı vakfın gayreti ile onarımı tamamlanan MEB Şûra 
              Salonu'nda yine böylesi bir töreni izledik. Bu kez madalya 'post mortem' 
              olarak Hikmet Şimşek 'in anısına verildi. 45. sanat yaşamını kutladıktan 
              bir yıl sonra vefat eden orkestra şefi Hikmet Şimşek, orkestra ve koro 
              gibi müzik kurumlarının kuruluşunda, Türk bestecilerinin yapıtlarının ilk 
              kez yorumlanmasında ve kayda alınmasında büyük gayretler göstermiş, 
              yurtiçinde çoksesli müziği; yurtdışında ise Türk besteci ve yorumcularını 
              tanıtmak için her türlü olanağı araştırmış bir sanat adamıydı. Onun sanat 
              kişiliğini, tuttuğunu koparan, aklına koyduğunu uygulamak için savaşlar 
              veren yönünü, geniş kitleye müzik sevdirme çabalarını Erdoğan Okyay içten 
              bir anlatımla dile getirdi. Başkan Mehmet Başman konuşmasında çoksesli 
              müziğin kalkınması için vakfın uğraşlarını anlattı. Cumhurbaşkanımız Ahmet 
              Necdet Sezer de harika bir Türkçe, daha doğrusu çok özenli bir öz Türkçe 
              ile yaptığı konuşmada çoksesli müzik, uygarlık ve kültür adına çok yerinde 
              mesajlar verdi. Ondört yıldır verilen altın madalyalar ve bu nedenle 
              aydınları bir araya getiren törenler artık gelenekselleşti. Daha önce de 
              belirtmiştim: Ölmüş sanat adamlarının anısına sunulan madalya töreninde 
              parlayan bir müzikçiye de burs verilse, daha anlamlı olmaz mı? 
        
        
         Günümüzde insan hakları kavramının içi boşaltılıyor: Zenginlere hak, 
              yoksullara sadaka 
              Yoksulun yaşama hakkı yok 
              Tek kutuplu dünyada, bilimsel, teknolojik devrim çağında, uluslararası 
              ilişkilerde eksen gibi görünen insan hakları kavramı hızla aşınıyor. 
              Kutsanan mülkiyet eksenli, gerçek insan haklarının bütününü kucaklamayan, 
              insan hakları içeriği çarpıtılmış kavramlar. 
              Eğitim, sağlık gibi yaşamsal insan hakları hak kavramı kapsamından 
              çıkarılıp yoksullar için sadaka, yardım kapsamında düzenlenmeye 
              kalkışılınca, tedavi olamadığı için ölen insanın insan hakkının 
              gaspedilmiş olması gündeme bile gelmiyor. 
        
        
              Günümüz uluslararası ilişkilerinde en çok kullanılan, bütün insanlık için 
              geçerli kılınmaya çalışılan, ancak yaşam pratiğine bakıldığında da 
              insanların önemli çoğunluğunun giderek daha az yararlanabildikleri bir 
              kavram insan hakları. 
              Bütün ülkelerde, bütün insanlar için geçerli kılınmaya çalışılırken insan 
              haklarını kullanabilen insanların sayısal, oransal, niteliksel kaybının 
              yaşanması ortada bir terslik olduğunu gösteriyor. En çarpıcı olanı, insan 
              haklarını kazandırma adına yapılan siyasal müdahalelerin çoğunlukla 
              müdahalenin yaşandığı ülkelerde daha etkin insan hakları ihlallerine yol 
              açması. 
              Gerek ulusal, gerekse uluslararası ilişkilerimizde ağzımızdan 
              düşürmediğimiz insan hakları kavramına, içeriğine biraz daha yakından 
              bakış, pek çok sorunun, insan hakları kavramı üzerindeki kavram 
              kargaşasından çıktığını ortaya koyuyor. Tek kutuplu dünyada insan hakkı 
              kavramı, insanın en temel haklarını kullanabilmesi olarak algılanmıyor. 
              Mülkiyet hakkının kutsandığı bir eksende gelen insan hakkı kavramının 
              içeriğinin çarpıtıldığı dayatmalarla, insan hakları,. insan haklarının 
              ihlallerine yol açan bir içerik kazanıyor. 
              Bu yazıda yoksulluk ve insan hakları ilişkisini irdelemeye çalışacağız. 
              Daha doğrusu 5. Türkiye İnsan Hakları Hareketi Konferansı'nın sonuçlarını 
              sizlere ulaştıracağız. İHD ve İnsan Hakları Vakfı'nın bu yılki bilimsel 
              toplantısının gündemi ''Yoksulluk ve insan hakları'' olarak seçilmişti. 
              İnsan haklarının bir koşulu olarak sosyal ve iktisadi haklar, kadınlar ve 
              yoksulluk, yoksulluk ve dışlanma, yoksullukla mücadele yolları ve insan 
              hakları başlıkları ile oluşturulmuş dört ayrı çalışma grubunun, insan 
              hakları, yoksulluk, yoksunluk ilişkilerini masaya yatırmalarının 
              sonuçlarından kimi önemli başlıklar, günümüz dünyasında insan hakları 
              kavramını ne kadar içeriği boşaltılmış olarak tartışmakta, kullanmakta 
              olduğumuzu yeterince çarpıcı sergilemeye yetiyor. 
              Yoksulluk ve yoksunlukla mücadelenin en temel insan hakkı kavramı içinde 
              ele alınması gerekirken sadaka ölçüleri içinde çözümlenmeye çalışılmasının 
              acı sonuçlarını ortaya koyuyor... 
              İkinci kuşak haklar 
              İnsan haklarının tarihsel gelişimi içinde ikinci kuşak haklar olarak 
              ortaya çıkmış sosyal ve iktisadi haklar; güçlü yaptırım mekanizmalarıyla 
              güvence altına alınmadıkları için pratikte (birinci kuşak insan hakları 
              olarak tanımlanan) negatif özgürlük haklarının gerisinde, ikincil konumda 
              kalmışlardı. 
              Kapitalist globalleşme sürecinin eşitsizlikleri ve dışlayıcı ayrımları 
              derinleştiren işleyişi ve neoliberal ideolojinin hegemonyası; sosyal ve 
              iktisadi hakları, ikincilleştirmenin ötesinde inkâr etme noktasına 
              getirmiştir. 
              Bu nedenle, öncelikle, sosyal ve iktisadi hakların geçerliliğini, 
              asallığını savunmak durumundayız. Sosyal ve iktisadi haklar, bütünsel bir 
              insan hakları çerçevesinde, bugün ayrıca meşrulaştırılmaları gerekmiyor 
              görünen negatif özgürlük haklarına eş ağırlıklı, eşdeğer haklardır. 
              Dünyada milyonlarca insanı tehdit eden yoksulluk sorunu; sosyal ve 
              iktisadi hakların, diğer temel insan haklarının ve kişi haklarının 
              kullanılması için koşul niteliğinde olduğunu kanıtlamıştır. Dizginsiz bir 
              piyasa egemenliğinde, yasa önünde eşitlik ilkesinin altı oyulmakta, 
              angarya ve kölelik gibi aşıldığı zannedilen ilkel hak ihlalleri 
              hortlamakta, kitlesel kronik açlık tehdidi altında yaşama hakkı ilkesi, 
              öldürülmeme hakkı ile sınırlı bir kinizme dönüşmektedir. 
              'Sosyal yardım bir haktır' 
              Bu nokta, mutlak yoksulluğun, eşitsizlik ve sömürüden öte bir aciliyet 
              boyutunun olduğu, bunun da sisteme bağlı uzun vadeli çözümlerle beraber 
              ama onlardan da önce kısa vadeli hafifletici önlemleri zorunlu 
              düşünülmelidir. Açlık sınırı ve altında yaşayan her yoksul vatandaşa aylık 
              bir asgari geçim parası bağlanmasını, güncel ve somut bir sosyal ve 
              iktisadi hak talebi olarak öne sürüyoruz. 
              Bu yardımın kurumsal, kamusal ve sürekli bir yardım olması, insanların 
              hayatta kalmasını sağlamak yanında, sosyal yardım ilişkisinin, 
              iyilikseverlik ve hayır faaliyetlerinin, yani ahlakın alanından, haklar 
              alanına taşınması bakımından da hayati önemdedir. Zira sosyal yardımın 
              ahlaki alanda mahsur kalması, hem yardımı muhtaçlar açısından tesadüfi, 
              öngörülemez, yardım verenler açısından ise keyfi kılmakta, hem de yardımın 
              sadaka biçiminde verilmesi, yardım alanların benlik saygısını ve insan 
              onurunu zedelemekte, onların insanlıktan dışlanmış konumunu yeniden 
              üretmektedir. Sosyal yardımın bir hak kategorisi ve kamusal güvence halini 
              alması, yardımların, gönüllü kuruluşlara veya sivil topluma ihale 
              edilemeyecek kamusal bir sorumluluk olduğunun benimsenmesi bakımından 
              önemlidir. 
              Sosyal ve iktisadi haklar başlığı altında yer alan hak kategorilerin 
              özgül nitelikleriyle belirtilmesine ve hatırlanmasına hem genelde hem de 
              yoksulluk bağlamında gereksinim vardır. Yoksulluğun, çocuk yoksulluğunun, 
              çocuk ticareti, çocuk köleliği, çocuk fuhuşu, sokak çocukları, çocuk 
              askerler gibi en utanç verici istismarcı sonuçlarının, eğitim hakkının 
              fiilen geçersizleşmesi, çocukların okuyamaması ile doğrudan ilişkisi 
              vardır. Çocukları korunmaya muhtaç kategorisinden hak sahibi özne 
              kategorisine taşıyan yaklaşımlara da dikkat çekilmiştir. 
              Yoksulluğun ve yoksunluğun pençesindeki kadınlar, düşük ücrete, 
              güvencesizliğe, aile içi ya da toplumsal şiddete, tacize, seks işçiliği 
              sonucu damgalanmaya razı, toplumsal ağların dışına düşmektedirler. Kadın 
              muazzam bir ruhsal, bedensel, kimliksel ve hatta biyolojik bedel ödemekte, 
              yaşamdan vazgeçer duruma, hatta intihar noktasına gelebilmektedir. İkinci 
              kuşak adı altında tanımlanan hakların insan hakları savunusu, söylemi ve 
              insan hakları hareketi içinde merkeze çekilmesi gerekmektedir. Sivil 
              siyasi haklar için geliştirilen normlar, sosyal haklar için 
              geliştirilmemiştir. AB bile siyasi kriterler içinde sosyal haklar 
              konusunda sessiz kalabilmektedir. 
              Yoksulluğun ekonomik boyutu ele alınırken kullanılan ''ekonomik büyüme'' 
              , ''kalkınma'',''kişi başına düşen ulusal gelir'' gibi kavramlar ve 
              tanımlamalar yeniden gözden geçirilmeli, farklı bir dil ve söylem 
              geliştirilmelidir. Kullanılan dil kapsamında kalmak yoksulluğun 
              irdelenmesi ve çözümlenmesinde engel oluşturmaktadır. Yoksulluğun dışlanıp 
              görünmezleştirilmesi yanında, medyanın yoksulluğa yaklaşımı ve yoksulluğu 
              sergilemesi, bir yandan yoksulluğu bir gerçeklik olarak göz ardı ederken 
              bir yandan da onu başka amaçlı kullanmaya yönelik olmaktadır. Bu da başlı 
              başına bir insan hakkı ihlalidir. 
              Yoksulluğu dil düzeyinde göz ardı etmek 
        
        
              Yoksulluğun en doğrudan sonucu açlıktır. Açlık başta ölüm olmak üzere 
              insan biyolojisinin hasarlara uğramasına neden olur. Bizzat insan yaşamına 
              yönelik doğrudan bir saldırıdır. Dünyanın birçok bölgesinde kitlesel 
              ölümlere neden olan yoksulluğun, yaşam hakkının ağır bir ihlali olduğu 
              açıktır. Geleneksel insan hakları literatüründe en dar tanımıyla yaşam 
              hakkı, insan yaşamına keyfi olarak son verilmesini mutlak anlamda 
              yasaklar. Salt bu tanımdan hareket edildiğinde bile, yoksulluk, özel 
              olarak açlık, önlenebilir bir durum olduğundan, bunlardan kaynaklı ölüm, 
              yaşam hakkının kitlesel ihlalidir. 
              Değersizleşme duygusu 
        
        
              Yoksulluk, benlik saygısını, dolayısıyla insan onurunu tahrip eder. Bu 
              nedenle hem insanın kendi kendini tanımlamasında hem de diğer insanların 
              onu tanımlamasında bir değer yitimine yol açar. Yoksul insanın değersiz 
              kılınması, değersizleştirilmesinin en önemli sonucu kendi kendini dışlama 
              mekanizmalarının ortaya çıkmasıdır. 
              Değerlerin yokluğu, hiçleştirmenin, giderek nihilizmin kaynağıdır. Egemen 
              sistemin dışladığı alanlara yöneltilen yoksullar, ahlaksal olarak da 
              değersizleştirilmekte ve aşağı türden işlere zorlanmakta, tehlikeli 
              sınıflar, riskli gruplar gibi toplumsal kategoriler içinde 
              tanımlanmaktadırlar. 
              Yoksulluğun dışlayıcı etkisi kamusal yaşamda, geniş kesimlerin 
              politikadan uzaklaşması, hatta giderek politika karşıtı bir tutuma 
              savrulması olarak yansır. Bunun en açık tanımı yurttaşlık krizidir. 
              Yurttaşlık krizinin bir diğer sonucu, yoksulların kamusal yaşamın yanı 
              sıra kamusal hizmetler alanının da dışında bırakılmalarıdır. Bu modern 
              devletin en büyük vaadi olan fırsat eşitliğinin hükümsüz kılındığının 
              tescilidir. 
              Yoksulluğun ve yoksunların ötekileştirilme yoluyla görünmez kılınması, 
              onların zihinlerden ve tahayyüllerden de dışlanmalarına yol açıyor. 
              Dışlanmanın zihinlerdeki meşruiyetinin yaratılması ise birtakım ideolojik 
              ve kültürel mekanizmalarla gerçekleşiyor. Dışlanmayı, yok saymayı meşru 
              kılacak yeni kavramlar yaratılarak gerçekliğin önüne ideolojik bir perde 
              çekiliyor. 
              İnsanlığın büyük bir bölümünün insan dışılığa itildiği yeni zamanlar, 
              insan hakları kavramının içinin boşaltıldığı, dünyanın büyük bir kısmı 
              için insan haklarının kullanılamaz hale geldiği bir dönemdir. Bu nedenle 
              insana ait olanı yeniden tanımlayacak, insan onurunu merkeze alarak 
              ayrıcalıkları tasfiye edecek yeni bir insan hakları söylemi 
              geliştirilmelidir. 
        
        
        
        
