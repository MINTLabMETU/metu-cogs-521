                           
             Türkler'in Din Ve Hukuk Tarihi
             Turgut Akpınar
                   
                Makale
                   
        
        II. Bulunan İki Yazmanın Evsafı

        B. 1882 numara ile kaydedilmiş bulunan yazma, 1564 yılında kopya edilmiştir ki, bu tarihin, kanunnamenin tedvin edilmesi tarihine çok yakın olduğu açıktır. Yazma çok okunaklı ve düzgün nesih hattı ile pek itinalı bir surette, siyah mürekkeple yazılmış, bölümlerin başlıkları aynı hatla yaprakların kenarlarına kaydedilmiştir. Yaprak kenarlarında metni tashih ve şerh eden pek çok derkenarlar vardır. Bu şerh ve tashihler rik'a hattı ile yani kanunnamenin suretini çıkaran hattat tarafından değil, başka bir kimse tarafından yazılmıştır. Yazmanın kapağı karton, cildi deridir.
        Eserin yazıldığı kâğıt Avrupa verje cinsi olup fligranlıdır. Yazmanın boyu 145 x 205 milimetredir. Ve yazının boyu 100 x 100 mm. dir. Hattatın ismi yazılmamıştır. lb - 25b yapraklarında I. Selim Kanunnamesinin metni yer almaktadır. Eski harflerle 50 sahife tutan metin oldukça mufassal sayılabilir.
        A 250 numarada kayıtlı ikinci yazmanın tarihi yoktur. Hattatın ismi de yazılmamıştır. Metin nesih hattı ile kaleme alınmıştır. Bölümlerin başlıkları ve yaprakları, derkenarlar aynı hat ile yazılmıştır. Kâğıt verje cinsinden fligranlıdır. Eski kahverengi deri cildlidir.. Boyu 105 x 150 mm; metnin boyu ise 70 x 120 mm. dir.
        
        III. I. Selim Kanunnamesinin Evveliyatı

        Geçenlerde vefat eden çalışkan tarihçi Çağatay Uluçay, daha yıllarca önce Manisa'da tarih hocası iken Şer'î Mahkeme Sicilleri üzerinde çalıştığı sıralarda, Yavuz Sultan Selim'in oğlu Şehzade Süleyman'a Manisa Sancağını idare etmek için göndermiş olduğu SİYASETNÂME suretine rastlamış ve onu kopya ederek, yayınlanması için o vakitler Manisa Milletvekili olan Yusuf Hikmet Bayur'a göndermiş, bu zat da işi Prof. Enver Ziya Karal'a havale etmiştir. Enver Z. Karal Tarih-Belletenin 21/22. sayılarında (1942) bu Siyasetnâmeyi kısa bir tetkik yazısı ile yayınlamıştır. Prof. Anna S. Tveritinova'nın bu yazıyı görmediği anlaşılmaktadır. Çünkü kendisi adı geçen Siyasetnâmeden İskit Yayınevince bir heyete hazırlattırılan Mufassal Osmanlı Tarihinin 2. cildi vasıtası ile haberdar olmuştur. Halbuki bu yazı, Belletende çıkan araştırmanın aktarılmasından ibaret olup 16 yıl sonra (1958'de) basılmıştır.
        Denilebilir ki Manisa'daki Siyasetnâme cezaî hükümler bakımından I. Selim Kanunnamesinin çekirdeğini teşkil etmektedir. Siyasetnâme hükümlerinin daha kısa şekilde Fatih Kanunnamesinde mevcut olduğunu, Sultan Süleyman'ın Kanunnamesinde ise, hemen aynı şekli ile yer aldığını görüyoruz.
        Hadiye Tuncer'in "Osmanlı İmaparatorluğunda Toprak Kanunları" ismi ile yayınladığı eserde Dresden Millî Kütüphanesinde 48 numara ile kayıtlı bir kanunname metni de yer almaktadır. Fakat Hadiye Tuncer, yayınladığı bu kanunnamenin baş tarafı noksan olduğu için, ne tarihini ne de kime ait olduğunu tespit edebilmiştir. Bu kanunname, belki de I. Selim Kanunnamesinin başka bir nüshasıdır. Çünkü bu nüshanın sonunda "Manisa Mahkemesinde amel olunan kanunnâme-î-sultani'den ihraç olunmuştur" kaydı vardır. Demek oluyor ki Yavuz Selim, Manisa'daki oğluna birtakım kanunlar göndermiş ve oğlun cihangirliği gibi "kanunî"'liğini de bu "Yavuz" baba hazırlamıştır.
        
        IV I. Selim Kanunnamesinin Bulunmasının Önemli İlmîNeticeleri

        Prof. Tveritinova'ya göre, Yavuz Selim'in Kanunnamesinin bulunması ile, "şimdi kesin olarak söylenebilir ki, Osmanlı İmparatorluğunda önce ancak Kanunî Sultan Süleyman devrinde teşekkül ettiği düşünülen derebeylik (? T.A.) devlet nizam ve düzeninin başlıca unsurları, daha I. Selim devrinde kurulmuştu ve cemiyetin sosyal bünyesinin bütün belli başlı hukukî temellerinin en mühimleri daha o zaman içinde meydana gelmiştir."
        Kanunî Süleyman Kanunnamesi, Selim'inkine nispetle daha mufassal ise de, başlıca üç kısımdan ibaret bulunan eski şekil ve strüktürü muhafaza etmiştir. Filhakika Selim Kanunnamesi de üç ana grupta toplanabilecek hükümler ihtiva etmektedir:
        1- Cürüm ve cinayetlere dair hükümler,
        2- Tımar, toprak sahipliğine, reayaya ve bunlardan alınan vergilere dair hükümler,
        3- Pazarlarda alınan baç ve rüsuma dair hükümler.
        Bütün bunlardan anlaşılıyor ki, artık Sultan Süleyman'ın Kanunîlik sıfatı, bu konuda yaptığı iş, selefi I. Selim tarafından temeli atılan esasların devamı ve gelişmesini sağlamak olduğundan, bir dereceye kadar önemini kaybetmiş bulunmaktadır...
        
        V. Yavuz Selim Kanunnamesinin Ceza Hükümleri

        Büyük bir İslâm imparatorluğu olan Osmanlı Devletinin hukuku, esas itibariyle şüphesiz İslâmî bir karakter taşımakta idi. Fakat gayet geniş alanlara yayılmış her içtimaî müessesede olduğu gibi, Osmanlı Hukuku da kendine has ayrı bir millî renk kazanmış, yer ve zamana uygun bir biçime girmiştir.
        I. Selim Kanunnamesi ceza hükümleriyle başlamaktadır. Bu hükümlerin özelliklerini anlayabilmek için İslâm ceza hukuku hakkında pek kısa da olsa bir açıklamada bulunmakta zorunluluk vardır.
        İslâm ceza hukuku, fıkhın "ukubat" kısmını teşkil eder. İslâmda cezalar; a) Hadd, b) Kısas veya diyet, c) Ta'zir olarak ayrılır.
        a) Hadd cezalarına bu ismin verilmesinin sebebi, bunların Kur'anda sabit ve belirli bulunmasıdır. Bu cezaya tâbi suçlar 5 tane olup şunlardır: 1) Zina, 2) Kazf (Zina iftirası suçu), 3) Yol kesme, 4) Hırsızlık, 5) Şarap içme.
        b) Kısas veya diyet: Kısas bir kimseyi amd ile (kesici bir âletle) öldüren herhangi bir kimsenin öldürülmesidir. Yaralama ve herhangi bir uzvu yok etme halinde failin aynı uzvunu kesme, çıkarma vs. de kısasdır. Bazı hallerde, meselâ: Ölenin mirasçıları isterlerse, kısas yerine diyet ödenir. Diyet bir nevi para cezası, daha doğrusu bir tazminattır. Çünkü devlete değil, suçtan zarar görenlere ödenmektedir. Tam diyet 100 deve veya para olarak, bin dinar altın veya onbin dirhem gümüştür. Osmanlılarda para üzerine hesap edilmiştir.* Diyete Osmanlı kanunnamelerinde "kanlık" da denilmektedir ki, kan kelimesinden gelen güzel bir öztürkçe tabirdir.
        c) Ta'zir: "Hadd"ler şer'iat tarafından tespit edilmiş belirli cezalar olduğu halde, ta'zir bunun aksine tamamiyle ulülemrin, hâkimin serbest takdirine bırakılmış olan cezalardır. Bir nevi siyâsettir. Ulülemr tarafından siyaseten verilen cezalar, kendisine bırakılan bu ta'zir alanına girer.
        Ta'ziri mucip suçlar belirtilmiş değildir. Bunlar, bir kadına taarruz, laf atma, döğme, sövme, kalpazanlık, gayritabiî münasebet, halka rahatsızlık, eziyet vermek gibi haddi ve kısası gerektiren suçlar dışındaki fiillerdir.
        Ta'zirde, cezaların hadden aşağı olması gerektiği genellikle kabul edilir. Çeşitli fikirlere göre bu miktar, 39 veya 79 olarak gösterilmiştir. Ta'zir, had gibi cezası Kur'anda (veya hadiste) kat'i olarak tespit edilmiş ceza olmadığından hâkim ceza verirken fiilin yapılış tarzını, failin halini göz önünde tutar ki, modern ceza hukuku anlayışına uygun bir davranıştır.
        Yukarda belirttiğimiz gibi Osmanlı ceza hukukunun aslını İslâm hukuku teşkil etmekle beraber, Osmanlı kanunnameleri birtakım yenilik ve aykırılıklar de getirmişlerdir. Türk hukuk tarihçisi Prof. Coşkun Üçok, "Osmanlı Kanunnamelerinde İslâm Ceza Hukukuna Aykırı Hükümler" başlığı altında güzel bir araştırmada bu konuyu incelemiştir. (Ankara Hukuk Fak. Mecmuası, C. IV, Sa: 1-4, 1947)
        Osmanlı İmparatorluğunda İslâm ceza hukuku ayniyle uygulanmamış, bu yolda birçok değişiklikler yapılmıştır, değişiklikler daha çok "hadd" cezalarında görülmektedir. Osmanlılar yalnız cezaları değiştirmekle kalmamış, yeni cezalar koymuş ve cezayı suçlunun maddî durumuna göre de basamaklandırmışlardır. Meselâ Fatih Kanunnamesinden şu maddelere bakalım: "Eğer adam öldürse, yerine kısas etmeseler, kan ceremi (cerimesi) bay olup, bin akçeye dahi ziyade gücü yeterse dörtyüz, eğer altıyüze gücü yeterse ikiyüz akçe, ondan aşağı halli olursa yüz akçe ve fakir olursa elli akçe alınır."
        
        (*) Bk. Ömer Nasuhi Bilmen, Hukuku İslâmiye ve Istılahatı Fıkhiyye Kamusu, İstanbul 1949.
        
        Bu madde ile kısasa uyruk (tâbi) tutulmayan katilden alınan ve diyet olmayan bir para cezası konulduğunu görmekteyiz. Zira diyeti ölenin vârisleri aldığı halde bu para cezasını devlet almakta ve bu sırada suçluyu maddî durumuna göre cezalandırmaktadır. Diğer bir madde: "Eğer at uğurlasa elin keseler, kesmezlerse ikiyüz akçe cerem alına." Burada da kanun koyucunun, hırsızlığa Kur'anda tayin edilmiş olan cezayı uygulayıp uygulamamakta hâkimi serbest bıraktığını ve uygulamadığı takdirde ikiyüz akçe gibi bir para cezası koyduğunu görmekteyiz. "Eğer yancak ya destar uğurlasa elin kesmeli, olmıya kadı ta'zir ura ağaç başına bir akçe cereme alınır." Burada ise kanun koyucunun "hadd" cezasını uygulamaktan hâkimi menettiğini, ceza olarak sopa dayağı koyduğunu, bunun miktarında hâkimi serbest bırakıp, sopa başına bir akçe ceza koyduğunu görmekteyiz. Demek ki Osmanlı Devletinin daha ilk zamanlarında bile İslâm ceza hukuku büyük değişikliklere uğramıştır.
        İslâm ceza hukukunda hadd cezalarından bahsederken bunun zina başta olmak üzere 5'e ayrıldığını söylemiştik.
        Yavuz Selim Kanunnamesi de zina suçu ile başlamaktadır.. Kanunnamede suçlar ve bunların cezaları ile ilgili kısım, bütün hükümlerin beşte birinden biraz fazladır. 4-5 kitap sahifesi tutmaktadır. Sayılan suçların önemlileri şunlardır: Zina, bir kimsenin avretini veya kızını öpme, veya yoluna varup söyleme (laf atma); Zina iftirası; kelezlik, avretin yoluna varup veyahut evine girip saçını çekme ve donun veya destarın alma, çekişüp birbirinin yakasını yırtma; bir kimsesinin yoluna varup veyahut evine varup çekişüp birbirinin sakalın yolma veya muhkem darb etme (kuvvetle vurma); baş yarup kan çıkarma; okla veya bıçak ile urup mecruh eyleme (yaralama); kolun ya ayağın kırma, avretler birbiriyle savaş edüp birbirinin saçın yolma ve muhkem döğüşme; şetmeyleme (sövme); baliğ oğlan, atasın ya anasın darbetme, (dövme); püzevenklik etme; hamr (şarap) içme; (Müslüman tarafından hamr satma yahut sıkma; uğrulama (hırsızlık)nın çeşitli şekilleri: Kaz ya tavuk veya ördek uğrulama, kovan ya koyun veya kuzu uğrulama, at ya katır ya merkep uğrulama, balta ve nacak veya destar veya destimal uğrulama; kul, cariye ve oğlan ayardup gitme; dükkân açma (dükkâna girme) ve eve girme; kâruban (kervan) basup zarar verme; köy arasında uğruluk ya haramilik (eşkiyalık); bir kişi yoldan geçerken (elinden) zulümle yoğurt ve etmek (ekmek) alma; bir kimesnenin evin ya dükkânın od yakma (kundakçılık); yabanda davar bulup; çağırtmama (sahibini arayıp bulma için dellâl çağırtmama); bir kimsenin atı veya katırı ekine girme; ekine giren davarı öldürme ve kuyruğun kesme ya kulağın kesme; (başka köyün) suvadlarına ve mer'alarına dehledüp (girip) tecavüz etme; hamam önünde yavlak hengâme etme ve oturma; makbere (mezar) ve yol üstünde bevl etme (işeme).
        Selim Kanunnamesinin dili pek ağdalı sayılmaz... Yukarıda suç isimlerinden de anlaşılacağı üzere hatta bazen pek sevimli öz Türkçe kelimelere de yer verilmiştir. Tam bir fikir vermek üzere zina vs, hakkındaki paragrafı aynen alıyoruz:
        "Kanunnâme i-Sultan Selim Han Tâbe Serah"
        "Eğer bir kimesne zina eylese, şer'ile sabit olsa, zina eden kişi evlü ve gani (zengin) olsa ki bin akçaya kaadir olsa veya dahi ziyadeye kaadir olsa, siyaset olunmadığı takdirde dörtyüz akça cerm (cereme) alına, vasatülhal (ortahalli) olsa ikiyüz akça cereme alına, eğer fakir ül hal olsa otuz akça cerem alına. Eğer zina eden avret olsa, ganiyye olsa, anın ceremi gani er gibidir. Mutavass'tülhal veyahut fakir olsa ona göre kıyas oluna."
        Yukarıdaki metinde en çok dikkatimizi çeken husus, cezaların zenginlik ve fakirliğe göre derecelenmesi ve en çok cezanın zenginlerden alınmasıdır. Orta hallilerin cezası biraz daha az, fakirlerinki ise çok daha azdır. Bu konuda İslâm ceza hukuku ile Osmanlı kanunnamelerindeki hükümler arasında tam bir karşıtlık vardır. Şöyle ki, İslâm hukukunda ta'zir cezalarının tatbikinde suçlular, içtimaî durumlarına göre 4'e ayrılır. Ve en yüksek sosyal durumda olanlara en az olmak üzere içtimaî durum alçaldıkça ceza yükselir (hadd, kısas ve diyetde bu ayrım yapılmaz). Osmanlı kanunnamelerinde ve Yavuz Selim'in Kanunnamesinde ise vaziyet tersinedir. En zengine en fazla ceza verilir. Bunun ne kadar ileri bir zihniyet ifadesi olduğu, modern ceza hukukunun malî ceza prensiplerine bakılarak anlaşılabilir.
        Burada şunu da ilâve edelim ki İslâmî cezalarda, para cezası diye bir ceza şekli yoktur. Evvelce belirttiğimiz gibi, diyet bir ceza değil tazminat mahiyetinde olup suçtan zarar görene ödenmektedir. Halbuki para cezalarını devlet tahsil eder.
        Kanunname zina suçundan sonra,
        "Bir kişi bir kimesnenin avretini veya kızını öpse veya yoluna varup söylese", yani laf atsa, kadı tarafından ta'zir cezasının tayin edileceği ve her sopa cezası için bir akça alınacağını söylemektedir. Kanunnamede sık sık bahsedilen değnek cezası için daima "ağaç" kelimesi kullanılmaktadır ve "ağaç" başına bir akça cereme alına gibi ifadeler geçmektedir. Bundan maksat evvelce kadı'nın tayin edeceği değnek cezasının para cezasına çevrilmesinde takip edilecek ölçüdür. Kur'anda celde denilen değnek cezasında kullanılacak değneğin vasıfları ve cezanın nasıl yerine getirileceği, İslâmî eserlerde tayin edilmiştir: a) Değnek büyük olmayacak, parmak kalınlığında düz ve budaksız olacaktır. b) Vuran kimse vururken elini ancak omuz hizasına kadar kaldıracaktır. c) Çıplak bedene vurulmayacak fakat kürk gibi kalın elbise çıkarılacaktır. d) Yüz, karın ve tenasül yerleri gibi tehlikeli uzuvlara vurulmayacaktır. Değnekler hep aynı yere vurulmayacaktır muhtelif yerlere dağıtılacaktır.
        Kanunnameden bazı örnekler daha verelim:
        "Bir kimesne adam öldürse yerine kısas ederlerse cereme yoktur. Eğer etmeseler yahut kısas lâzım gelür katl olmasa, ganiden dörtyüz akça, mutavassıt-ülhalden ikiyüz, fakirden yüz akça cereme alına. Ziyade (çok) fakirden elli akça cereme alına... Eğer mecruh beni filân urdu dise itibar olunmaya meğer ol kimesne sabıka müttehem ya adavetlu ola. Kadı marifetiyle örfe kabil ise örf edeler. Eğer mahalle ya köy arasında maktul bulunsa, elbette teftiş idüp katili bulduralar veyahut diyete çektireler, eğer eseri katl bulunmazsa nesne lâzım gelmez incitmeyeler."
        "İki kişi birbirin taşıla ya ağaç ile urub mecruh etse ta'zir edüp ağaç başına bir akça cereme alına. Eğer urup kolun ya ayağın kırsa şer'ile ne lâzım gelürse hükmedip yüz akça cereme alına. Eğer bir kişinin kasdile urub gözün ya dişin çıkarsa, kısas lâzım ise kısas edip cereme alınmaya. Eğer kısas etmeseler veyahut kısas olmasa, gani (zengin) olursa ikiyüz, mutavassıtülhal olursa yüz, fakir olursa elli akça, cereme alına. Mezkürat kefereden sadır olursa ya müste'menden sadır olursa ziğfeyn (? zif, zıf-ikikatı) alına. Amma abidden (köleden) sadır olsa nısıf cereme alına."
        
        
        
        
        
        
        
        
        
        
        
        
        
        
