                       
        
        
                
             haber
                   
              Araştırmalara göre, Türkiye'deki sistem bir bütün olarak AB ülkelerinin 
              çok gerisinde 
              Eğitime de demokrasi 
              Öğrenciler pahalı kitaplar ve kalabalık sınıflardan, öğretmenler ücret 
              yetersizliği ve çalışma koşullarından, veliler ''zorunlu bağış''tan 
              şikâyetçi. Eğitim hayatına demokratik bir katılım olmaması ise tüm 
              sorunların başında gösteriliyor. 
        
        
              İlköğretim okulları ve liseler kısa süre önce açılırken eğitim 
              sistemindeki sorunlar yeniden gündemde. İlgili tüm çevreler, 
              olumsuzlukların demokratik katılımla çözülebileceğini belirtiyor. Karar 
              aşamasında öğretmenler, veliler ve öğrencilerin yer almamasını eleştiren 
              Eğitim- Sen yetkilileri, kendilerinin de karar süreçlerinden 
              dışlandıklarını belirtiyor. 
              Belirlenen hedeflere ulaşılamamasının en büyük nedeni ise kaynak 
              yetersizliği. 1982 Anayasası'yla getirilen din dersi zorunluluğu ise 
              eğitimin dinselleştirilmesinde önemli bir adım olarak görülüyor. 
              AB normlarının çok altındayız 
              Eğitim-Sen tarafından 2002-2003 eğitim-öğretim yılının hemen başında 
              yapılan araştırma sonuçları, Türkiye'nin, AB ülkelerinin çok gerisinde 
              olduğunu gösteriyor. 
              Türkiye, GSMH'den eğitime ayırdığı yüzde 2.2'lik payla dünya genelinde 
              105. sırada. Öğrenci sayısının 13 milyon 900 bin olduğu belirtilen 
              araştırmada şu görüşlere yer veriliyor: 
              ''Bu yıl, okula yeni başlayan çocuk sayısı 1.2 milyon. Sınıf tekrarı yapan 
              öğrenci sayısı 560 bin, derslik başına düşen sayı 56. Toplam okul sayısı 
              57 bin 840, gereksinim duyulan okul sayısı 106 bin. Toplam öğretmen sayısı 
              523 bin 617, gereksinim duyulan ise 136 bin. Eğitim bütçesinden bir okula 
              düşen pay 105 milyon lira. Eğitim yatırımlarına ayrılan pay ise 650 
              trilyon.'' 
              AB ülkelerinden örneklerin yer aldığı araştırmada, derslik başına 
              Belçika'da 20, İtalya'da 22, Yunanistan'da 24 öğrencinin düştüğü 
              kaydediliyor. İsveç eğitime bütçesinden 7.8, İrlanda 5.8, Avusturya 5.7, 
              Belçika 5.6, İngiltere 5.3 oranında pay ayırıyor. 
              Ders kitapları rant kapısı 
              Eğitim-Sen Genel Başkanı Alaaddin Dinçer , şunları söyledi: ''Ders 
              kitapları rant kaynağı olmayı sürdürüyor. Milli Eğitim Bakanlığı bu yıl 
              kitaplara yüzde 30 ile 37 oranında zam yapılacağını açıkladı. Bu fiyat 
              artışı diğer kalemlere de yansıyacak ve öğretim geçen yıla göre yüzde 37 
              daha pahalı olacak.'' İlköğretimde 10 milyon 500 bin, ortaöğretimde 2 
              milyon 200 bin öğrencinin bulunduğunu bildiren Dinçer şöyle konuştu: 
              ''Hesaplandığında 10.5 milyon ilköğretim öğrencisi 63 milyon kitap için 
              170 trilyon, 2.2 milyon ortaöğretim öğrencisi de 18 milyon kitap için 62 
              trilyon harcama yapacak. Bu rakamlar ders kitaplarının bir endüstri haline 
              geldiğini gösteriyor'' Dinçer, Milli Eğitim Bakanlığı'nın ders kitaplarını 
              maliyetine satması halinde, özel yayınevlerinin fiyatları aşağıya 
              çekeceğini söyledi. 
              Zorunlu bağış uygulaması 
              Eğitim-Sen İzmir Şubesi tarafından yapılan açıklamada, ''veliyi kaz, 
              öğrenciyi müşteri gibi gören anlayış" eleştirilerek, şu görüşlere yer 
              verildi: 
              ''İlköğretimin parasız yapılmasını öngören anayasa hükmü, mevcut 
              uygulamalarla çelişmektedir. Eğitim paralı hale getirilmek 
              istenmektedir.'' 
              Öğretmenler dert küpü 
              MEB, 2002-2003 eğitim-öğretim dönemi için 30 bin kadro açtığını 
              açıkladı.Ayrıca, Maliye Bakanlığı'ndan 5 bin yeni kadro istedi. Ancak bu 
              yıl 10 bin öğretmenin emekli olması, açılan 35 bin kişilik kadroyu 
              eritiyor. 
              Son altı yılda 212 bin 416 öğretmen ataması yapıldı. Halen 580 bin 
              öğretmen görev yaparken, öğretmen açığı 136 bin. 
              Eğitim-Sen'in öğretmen maaşlarına yönelik hazırladığı son 10 yılın 
              çizelgesi karamsar bir tablo çiziyor. 
              Buna göre 1993'te ek ders hariç 506 dolar olan öğretmen maaşının 2002'de 
              345 dolar olduğu ortaya çıkıyor. 
              ''Eşit işe eşit ücret kararnemesi'' nin öğretmenleri kapsamadığının 
              belirtildiği araştırmada, hak talebinde bulunan eğitim emekçilerinin 
              bulundukları bölgelerden çok uzak noktalara tayin edilmesi de 'sürgün' 
              diye nitelendirilerek eleştiriliyor. 
        
        
        ARAYIŞ 
              TOKTAMIŞ ATEŞ 
              Din Dışı Takıntılar 
              Geçenlerde, bir arkadaşımın evinde yemek yiyorduk. İsim vererek 
              propagandasını (!) yapmak istemiyorum ama, evinde yemek yediğimiz 
              arkadaşım, yemek yapmayı neredeyse bir sanat haline getiren, farklı 
              insanlardan biridir. Ve o akşam da (mutaden), ''sanatını'' (!) tam 
              anlamıyla konuşturmuştu. 
              Sofranın ana yemeği, ''fenerbalığı şiş'' idi. Fakat ''erbabının'' (!) 
              bildiği üzere, fenerbalığı yağsız bir balık olması nedeniyle, şişi çok 
              kuru olur. Arkadaşım buna engel olmak için, balık parçalarının arasına 
              birer dilim ''bacon'' sarmıştı. Ve yemek ortaya geldiği zaman, sofradaki 
              arkadaşlarımdan bazıları, ''domuz eti yemediklerini'' söyleyerek, o canım 
              balıklara hiç iltifat etmediler ve ellerini bile sürmediler. Fakat hemen 
              hepsinin önünde rakı ya da şarap bardakları duruyordu ve ''lıkır lıkır'' 
              içmekte, dinen hiçbir sakınca görmüyorlardı. 
              Aslında bu, çok yaygın bir fotoğraftır. Toplumumuzdaki insanlar; 
              İslamiyetin Tanrı'nın kullarına tanıdığı, ''günah işleme özgürlüğünü'' 
              sonuna kadar kullanırken, ''kendilerince'' Müslümanlık kuralları koyarlar. 
              Örneğin, toplumumuzda domuz eti yiyen insan çok ender görülür. Buna 
              karşılık; parası olan herkes ''faiz'' ya da ''kâr payı'' (!) karşılığında 
              parasını çalıştırır. Toplumumuzun önemli bir kesimi, alkollü içki içerken 
              İslamiyeti düşünmez. Piyango, ganyan, altılı vb. gibi şans oyunlarının 
              Müslümanlığa aykırı olduğu kimsenin aklına gelmez, aklına gelenler de pek 
              umursamaz. 
              O gece de, bunun bir örneğini yaşamıştık. Ülkemizde yaşanan İslamiyet 
              değişen yaşam koşulları karşısında, kendince ''esnemiş'' ve gündelik 
              yaşamın akışına uymuştur. Kimileri buna şiddetle karşı çıkarlar. Böyle 
              Müslümanlık olamayacağını iddia ederler. Fakat seslerini pek duyuramazlar. 
              Zira memleketimizdeki din anlayışı, ''herkesin kendi anlayışı çerçevesinde 
              dinini yaşamak'' konusunda, bir ''consensus'' yaratmayı başarmıştır. 
              Kimileri, ''bu düzeni'' değiştireceklerini iddia ederlerse de, çok şükür 
              herhangi bir şansları yoktur. Yani ''Siyasal İslam'' ı, yaşama 
              geçiremeyeceklerdir. 
              Doğrusunu isterseniz, dünya üzerinde halkının çoğunluğu Müslüman olan elli 
              küsur devlet içinde, böylesine farklı ''İslami anlayışlar'' ve 
              ''yorumların'' yaşanabildiği tek ülke, Mustafa Kemal 'in Türkiyesi'dir ve 
              despotik kimi İslam devleti yöneticilerinin, Türkiye'ye karşı duydukları 
              sınırsız kinin kökeninde, bu ''model'' den duydukları korku yatar. 
        
        
              İslamiyetle ilgili bir başka ''takıntı'' ; diğer dinlerin aksine, 
              ''Müslümanlığın, bireysel ve toplumsal yaşamın her yönünü kontrol etmek 
              istemesi'' olarak dile getirilir. 
              Gerçekten İslamiyet, Tanrı'nın Müslüman kullarının yaşamlarının her yönünü 
              kontrol etmek ister ve toplumsal yaşamı da denetlemeye yetkili olduğunu 
              savunanları vardır. 
              Öncelikle şunu vurgulamamız gerekir ki; İslamiyetin kutsal kaynaklarının 
              hiçbirinde, ''İslami bir toplumsal yaşam'' ve ''bir İslam toplumunun 
              siyasal yapısı'' hakkında tek bir satır yoktur. Varlığı dile getirilen 
              ''konular'' , kendini bu konuda yetkili görenlerin ''varsayımları'' dır ve 
              doğruluk dereceleri tartışmalıdır. Bugün, kendini ''şeriatçı'' sayanlar 
              arasındaki derin anlayış farkları, hatta uçurumları da bu olguyu 
              doğrulamaktadır. 
              Aslında sadece İslamiyet değil, tarihte kalan çok Tanrılı dinler dahil, 
              tüm dinler; kendilerine inananların yaşamlarının her yönünü ''denetlemek'' 
              ve ''düzenlemek'' ister. Fakat tarihsel gelişim süreci içinde, birtakım 
              başka ''kurumlar'' , dinin yerini alırlar. Ve günümüz dünyasının gelişmiş 
              noktalarında; dinler, ''ibadethanelerin'' sınırları içine girmişlerdir. 
              Tabii ''vaz'ettikleri'' ahlak anlayışı, ibadethane dışında hüküm 
              sürerken... 
        
        
        Savaşa Karşı Olmak... 
              AKP ve CHP, Başbakan Sayın Bülent Ecevit tarafından açıklanan devlet 
              politikasını benimsediklerini açıkça ilan etmelidir. Bu tutum ABD'yi 
              caydırabilecek önemli bir etken olacaktır. 
              ABD'nin Irak'a saldırmak için her gün bahaneler ürettiği bir ortamda, 
              Türkiye 3 Kasım 2002 günü, önümüzdeki beş yıl ülkeyi yönetecek 
              ''temsilcileri'' belirlemek için ''seçim'' yaptı. Seçimden önce 
              partilerin, ''savaştan yana'' ya da ''karşı'' olduklarını seçmene ilan 
              etmeleri, seçmenin, Türkiye'nin bir maceranın, hatta felaketin içine 
              sürüklenip sürüklenmeyeceği konusunda tercihte bulunmalarına olanak 
              verecekti. Ancak bazı partiler seçmene bu olanağı vermedi. 
              Bir süre önce, savaş alanının çok uzağında olan Almanya'da seçimler 
              yapıldı. İktidardaki Sosyal Demokrat-Yeşiller koalisyonu, savaşa karşı 
              olduğunu, Almanya'nın bu savaşın içinde yer almayacağını; sağ ittifak ise 
              ABD'nin tutumunu desteklediğini açıkladı. Seçimi savaş karşıtı koalisyon 
              kazandı. ABD'de savaş karşıtları, hazırlanan savaşın adını koydu; ''petrol 
              için savaş'' a hayır!.. 
              DYP lideri Çiller savaştan yanaydı ve savaş sırasında başbakan olmak 
              istiyordu. Mesut Yılmaz, ''Türkiye savaşın içinde olmalıdır'' diyordu 
              (Radikal, 14 Ekim 2002). Tansu Çiller ve Mesut Yılmaz'ın partileri baraja 
              takıldı. DYP ve ANAP liderlerinin ''savaşçı'' tutumları da MHP 
              yöneticilerinin ''fetih'' sevdası da partilerine yarar getirmedi. Başbakan 
              Sayın Bülent Ecevit, Türkiye'nin savaşa karşı olduğunu her fırsatta 
              söylemiştir. Milli Güvenlik Kurulu, savaştan zarar görecek olan iki 
              ülkenin, Türkiye ve Irak olduğunu belirlemiştir. Ecevit'e göre, ABD 
              Türkiye'nin karşı olduğu bir savaşı kolay gerçekleştiremez (Cumhuriyet, 14 
              Ekim 2002). 
              Yeni hükümeti kuracak olan AKP ve muhalefet partisi CHP'nin savaş 
              konusundaki tutumu önemlidir. Ancak bu iki parti, ABD'nin Irak'a 
              saldırması konusunda, seçimden önce, açık bir tavır almamıştır. 
              AKP ve CHP'nin savaş konusundaki suskunluğu, açıkça söylemek gerekirse 
              kaygı vericidir. AKP'nin muhtemel başbakan adayı Abdullah Gül, 3 Kasım 
              2002 akşamı, seçim sonuçlarının alındığı saatlerde, 'Başbakan bilgi 
              vermedi, dosyaları gördükten sonra değerlendireceğiz' demiştir. Savaşın 
              karşısında olmak için herkesin elinde yeteri kadar bilgi vardır. Savaşa 
              karşı tutum, bir politika sorunudur; dosya sorunu değil, AKP'nin savaşa 
              karşı olduğunu açıklayamamasının nedeni, eksik bilgisi değildir. Deniz 
              Baykal ise seçim öncesi kaçamak yanıtlar veriyordu. 
              Savaş nedeniyle ülkemizin uğrayacağı ekonomik, sosyal, siyasal, askersel 
              zararın boyutu bu günden tahmin edilemiyor. Ancak çok büyük olacağından 
              kimsenin kuşkusu yoktur. Türkiye savaşta havaalanlarını kullandırdığı 
              takdirde ülkemiz savaş alanıdır. Irak'ın Türkiye'ye saldırıp 
              saldırmayacağı, sadece Irak'ın gücü ile ilgili bir sorundur. Evinizin 
              penceresinden komşunuza ateş ediliyorsa, komşudan dostluk bekleyemezsiniz. 
              Var olup olmamakla karşı karşıya olan Saddam Hüseyin 'in ne yapacağı ise 
              kestirilemez. 
              AKP ve CHP, Başbakan Sayın Bülent Ecevit tarafından açıklanan devlet 
              politikasını benimsediklerini açıkça ilan etmelidir. Bu tutum ABD'yi 
              caydırabilecek önemli bir etken olacaktır. ABD'nin Hazar-Basra Körfezi 
              ekseninde, dünya petrol ve doğal kaynaklarını denetim altına almak için 
              başlatacağı savaştan yana olmak için Türkiye'nin hiçbir nedeni 
              bulunmamaktadır. 
              Partilerin, Kuzey Irak'ta Barzani-Talabani ikilisinin girişimlerine kesin 
              olarak karşı çıkarken ABD'nin başlatacağı savaş ve Türkiye topraklarının 
              kullandırılması konusunda, 'savaşa karşıyız ama ABD başlatırsa, ne yapalım 
              müttefikimiz' tutumu, aslında Kuzey Irak'taki girişimi desteklemek 
              anlamındadır. Savaşı engellemek için bir şey yapmadan Kuzey Irak'taki 
              gelişmeleri engellemek olanağı yoktur. 
              Kuzey Irak'ta ortaya çıkacak ABD destekli oluşum, Kürtlere ve komşu 
              halklara mutluluk değil felaket getirecektir. Ortadoğu'nun yeni bir İsrail 
              veya Kuveyt'e gereksinimi yoktur. 
              Savaştan yana olan partiler, ABD ile uyumlu politika izlemenin kendilerini 
              iktidara taşıyacağını umuyordu. Seçmen bu umudu boşa çıkardı. AKP, 
              iktidarını sürdürmek için ''savaştan yana'' olmanın yararlı olacağını 
              düşünüyorsa, yanıldığını çok çabuk öğrenecektir. Bu politika ülkenin 
              felaketi pahasına hükümet olmayı istemektir. Partilerin savaş destekçisi 
              veya suskun tutumları, ister istemez DSP'nin parçalanmasında, ''savaşın 
              karşısında yer almasının etkili olduğu'' na ilişkin yorumları akla 
              getirmektedir. 
              ABD'nin Irak'a karşı başlatacağı savaşın, ''meşru'' bir nedeni 
              bulunmamaktadır. Birleşmiş Milletler Güvenlik Konseyi'nin ABD'nin eylemini 
              kolaylaştıracak bir karar alması, ''petrol amaçlı'' , ''yayılmacı'' savaşa 
              haklılık kazandıramaz. 
              Türkiye, savaşı engellemek için; topraklarımızı savaşta 
              kullandırtmayacağını açıkça ilan etmelidir. Savaşa karşı olan Birleşmiş 
              Milletler Güvenlik Konseyi'nin daimi üyeleri Fransa, Rusya ve Çin ile 
              yakın bir işbirliği içine girmelidir. 
              Alman seçmeni, savaştan yana olup olmamayı seçimlerde bir halk oylamasına 
              dönüştürmüş ve savaş karşıtlarını iktidar yapmıştır. Recep Tayyip Erdoğan 
              ve AKP savaş konusundaki düşüncesini ilan etseydi bu sonucu alabilir 
              miydi, bilemeyiz. Savaş konusundaki kaçamak tutum, savaştan yana olduğunu 
              gizleme çabasıdır. Daha da kötüsü, ABD ile bazı angajmanların içinde olmak 
              anlamına gelir. Türkiye halkı, kimin savaştan yana, kimin karşısında 
              olduğunu bilmelidir. ABD'nin ''petrol savaşına'' destek olacak bir 
              iktidar, barıştan yana olan halkının gözünde, ''temsil'' tartışmasından da 
              önce ''meş ruiyetini'' yitirecektir. 
              Aydın ERDOĞAN Avukat, Ankara Barosu Üyesi 
        
        
        Kamu kuruluşlarının kusurları nedeniyle zarara uğrayan yurttaşlar, 
              mahkemelere başvuruyor 
              Hakkımızı aramaya başladık 
              **ABD ve Batı ülkelerinde görmeye alışık olduğumuz tazminat davalarının 
              sayısı son beş yılda Türkiye'de artış gösterdi. Trafik kazalarında 
              yakınlarını yitirenler Karayolları, sel felaketinden zarara uğrayanlar 
              belediye, sigara nedeniyle kansere yakalananlar Tekel, yanlış tedavi 
              görenler hastaneler hakkında dava açtı. 
              ECEVİT KILIÇ 
              Batı ülkelerinde görmeye alışık olduğumuz, yurttaşların kamu kurumlarını 
              dava ederek yüklü miktarlarda tazminatlar kazanması Türkiye'de de 
              gerçekleşmeye başladı. 
              Kamu kuruluşlarının kusurları nedeniyle zarara uğrayan yurttaşlar, 
              özellikle son 5 yılda hakkını aramak için mahkemelere başvurdu. 
              Trafik kazalarında yakınlarını kaybedenler Karayolları, sel felaketinden 
              zarara uğrayanlar belediye, sigara nedeniyle kansere yakalananlar Tekel, 
              yanlış tedavi görenler hastaneler hakkında dava açtı. Köprü zammının 
              durdurulması, Kızılay'ın AIDS'li kan yüzünden mahkûm olması gibi birçok 
              önemli dava, yurttaşların lehine sonuçlandı. 
              Sigara nedeniyle kansere yakalanan ve ilk duruşmanın görüldüğü gün ölen 
              Yurdagül Tufan 'ın Tekel aleyhine açtığı 1 trilyon 100 milyarlık 
              tazminatın da aralarında bulunduğu çok sayıda dava ise sürüyor. Bu 
              davaların en büyüğü köprü ve otoyol zamlarının mahkeme kararıyla 
              durdurulmasıydı. Tüketiciyi Koruma Derneği Başkanı Mehmet Sevim , köprü ve 
              otoyollara 2001 Haziranı'nda yapılan zamların iptali için mahkemeye 
              başvurdu. Mahkeme, talebi yerinde bularak yürütmeyi durdurma kararı aldı. 
              Diğer bazı davalar ise şöyle: 
              * Siverekli anne Müzeyyen Işıkgöz , Kızılay'ın verdiği kanla AIDS 
              hastalığını kaptı. Doğum anında anne gibi AIDS kapan minik Rukiye de 4 
              yaşında hayatını kaybetti. Anne, Kızılay aleyhine dava açtı ve 115 milyar 
              lira tazminat kazandı. 
              * Lüleburgaz SSK Hastanesi'nde yanlış iğne sonucu kolu kesilen Ayşen 
              Başaran 'ın ailesi SSK aleyhine tazminat davası açtı. 1995'te açılan dava 
              2002 yılında sonuçlandı. Mahkeme, SSK'yi 110 milyar lira tazminat ödemeye 
              mahkûm etti. 
              * Sigara yüzünden kansere yakalanan Yurdagül Tufan, Tekel aleyhine 1 
              trilyon 100 milyarlık dava açtı. Tufan, davanın ilk duruşmasının görüldüğü 
              21 Kasım 2000 tarihinde tedavi gördüğü hastanede öldü. Sigaraya 
              başladığında üzerinde sağlığa zararlı olduğuna dair uyarı bulunmadığı ve 
              reklamı yapıldığı gerekçesiyle açılan davayı Tufan'ın avukatı Rıfat Çulha 
              , mirasçıları adına yürütüyor. Edirne Asliye Hukuk Mahkemesi'ndeki dava 
              bir süre önce Tekel lehine sonuçlandı. Çulha, davayı temyiz etti. 
              * İzmir'de sel sularına kapılan 14 yaşındaki Mehmet Şencan hayatını 
              kaybetti. Belediyeyi sorumlu tutan Şencan'ın ailesi 50 milyarlık tazminat 
              davası açtı. Mahkeme, belediyeyi 1 milyar 500 milyon tazminat ödemeye 
              mahkûm etti. Ancak, tazminatı az bulan aile kararı temyiz etti. 
        
        
        
        
