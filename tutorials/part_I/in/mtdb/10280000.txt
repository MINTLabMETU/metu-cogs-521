                       
        
        
                
             haber
                   
        HAYATIN ÖTE YAKASI FERİDUN ANDAÇ 
              'Öteki'nin aynasında durmak 
              Hayatın her bir labirentine yolculukta, yaşanılanlara 'öteki'nin 
              aynasından bakarken kendimize ve yeryüzünün yeniden keşfine doğru yol 
              alırız. Neşe Yaşın da bunu gerçekleştiriyor 'Üzgün Kızların Gizli 
              Tarihi'nde. 
              Tren yol alıyordu. O akışkanlığı hissettiren sesteydi kulağın. Bir de 
              dönemeçlerdeki yılankavi dönüşlerde marşandizin görünen ucuydu seni bu 
              yolculuğun akışına kaptıran. 
              Şairin Shakespeare 'den aktardığı sözün çınıltısı kulaklarındaydı: 
              ''Musiki aşkı besliyorsa, bundan bol bol çalın bana!'' Aşka gidiş, aşktan 
              kopuş düşüncesini anımsatan bir başka şairle yol alıyordun gecenin içine 
              doğru. Bellekse hep bu tür yolculuklarda gelip yol arkadaşın olmak 
              isterdi. Onun sözleriyle Sisler Bulvarı 'ndan geçip geçip durduğunuz bir 
              mevsim. ''Üçüncü Şahsın Şiiri'' yle buluşacak bir aşk acısının 
              ötelerindesin. Ezberindeki dizelerle vurgunda gibisin: ''ben sana mecburum 
              bilemezsin / adını mıh gibi aklımda tutuyorum / büyüdükçe büyüyor gözlerin 
              / ben sana mecburum bilemezsin / içimi seninle ısıtıyorum''. 
              İz 
              O kentin, anlattığının uzağındasın şimdi. Üflediğin klarinetin ezgisiyle 
              buluşuyorsun: ''Göç göç oldu göçler yola dizildi, / Uyku bastı ela gözler 
              süzüldü, /Üç gün oldu elim yardan üzüldü, / Ağam nerden aşar yolu 
              yaylanın?'' Kar yağıyor kente. Adımladığınız yol biriktirdiğin sözleri 
              dile getirmeye yetmiyor. Ondan sana yansıyanları anlatabilecek tek şeyin 
              'başka izlerin yansılarından söz etmek,' olduğunu düşünerek; Neruda 'nın 
              bir şiirini fısıldıyorsun esip duran kar soğuğunu nara döndüren bir 
              içleyişle: ''seviyorum susmanı, yokluk gibidir çünkü, / sesim sana 
              varmadan işitiyorsun beni.'' 
              Yüzleşme 
              ''Düş yorumu gerek,'' diyor Tevfik Usta . Simlenecek bakır kapları 
              kalayladıklarıyla ayırıp o islenen vitrine dizerken, o yorumun 'mana' sını 
              getirip önünüze koyan Molla Cami 'den söz ediyor habire. Onunla tanışıp 
              konuşmuşçasına, sufilik yolunda birlikte yürümüşçesine anlatıyor. ''Şurada 
              dur,'' diyerek okumanı durdurup, o yorumu getiriyor: Aşkı, aynada 
              görüneni, öteki'nin yansıyan sureti olarak nitelendiriyor. ''İçimizdeki 
              alev ateşin sırrıdır o yüzleşme'' diyor. Şimdi anımsıyorsun o meseli. 
              Cami, Baharistan'da şunu anlatırdı: ''İki akıllı arasında aşk bahsi 
              açılmıştı. Biri dedi ki: Aşkın hassası daima bela ve mihnettir. Âşık her 
              zaman ıstırap çeken, belaya uğrayan insandır. Öteki itiraz etti: Sus! 
              Anlaşılıyor ki sen asla cenkten sonra barış görmemiş, ayrılıktan sonra 
              kavuşmanın tadını tanımamışsın; dünyada aşkı sanat edinen temiz yürekli 
              insanlardan daha hoş ve aşktan anlamayan ağır canlılardan daha kaba kimse 
              yoktur.'' 
              Ateşlerde 
              Bir yurt haritasına bakar gibi bakıyordun yüzüne. Başka dillerde 
              konuşuyordunuz. Ama, 'yurdumsun' dercesine sevmiş, içtiğin su gibi 
              kanıksamıştın onu. Yeni bir dil yaratmıştınız aranızda. Ah! O ateşler! 
              Deli yaban yelleri.. Şimdi esip duruyordur o maşatlıkta, kuş sesleridir 
              şimdi ona kardeş... ''Nereye kaçıp gideyim? Dünyayı dolduruyorsun. Senden 
              ancak sendeyken kaçabilirim'' demişti ya Yourcenar ... Sesinizin, 
              sözünüzün rengi değişmişti birden o vurgunla. Tufanın dindiğini öylece 
              hissedip, bendeşi olduğun o yürekle feleklerin gül bahçesinden geçercesine 
              geçip, kopuşun ve tutkunun dilini bir simyacı gibi söze döken şairin 
              dizeleriyle konuşur olmuştunuz artık: ''Nara benzerdin bir zamanlar, 
              çoktun! N'oldu / Sana! Kırk atlı çıkardın dağa, yüz atlı / İnerdin dağdan. 
              Kurşun bitmez tabancanda, / Atın şahlanır, kırbacın ıslık çalardı...'' 
              'Ben' ile 'Öteki' nin aynasında. 
              Karın sonsuz beyazlığına uzanıyor bakışların. Günün ağartısını muştulayan 
              ışıklara teslim olan ağaçlardaki canlılığın tutsağı oluyor gözlerin. O 
              çıplak dallara tutunan kırağının güneşle oynaşan ışıltısından kaçırıp 
              bakışlarını önündeki kitaba gömülüyorsun adeta. Kendi içsesiyle konuşan 
              yazarın sesi alıyor ortalığı. İkiye bölünmüş kentin tel örgüyle ayrılan, 
              adına 'sınır' , 'yasak bölge' denilen yerdesin. 'Öteki' lerle 
              beridekilerin yüzleşmesi gibi gelen bir aşkın dilini okuyorsun. 'Büyülenme 
              hali' nin yansılarını getiren yazarın kurduğu evrendesin işte. 
              İçinde ve dışında durduğun zaman dilimidir hayatın bin bir yüzünü sana 
              anlatan, anımsatan. Üzgün Kızların Gizli Tarihi demiş bu anlatısına Neşe 
              Yaşın . Geçtiği yolların adresi, soluk aldığı mekânların izi, yaşadığı 
              sızıların dili, düştüğü ateşlerin koru var orada. Anlatıcı, 'öteki' nin 
              aynasına baktırırken; o aşk tufanının yerini/ yurdunu/belleğini sunar 
              bize. Yaşanılan alabora, aşk halleri, gidip gidip dönmeler bir 
              başdönmesinin sayıklamalarına dönüşüyor onun anlatısında. Yerin anlamı, 
              'ben' ile 'öteki' nin arasındaki cenkleşmenin diliyle yeniden var oluyor. 
              Yazı, bir başka sırrı da veriyor bize: Hayatın her bir labirentine 
              yolculukta, yaşanılanlara 'öteki' nin aynasından bakarken, kendimize ve 
              yeryüzünün yeniden keşfine doğru yol alırız. Neşe Yaşın da bunu 
              gerçekleştiriyor bu anlatısında. Döne döne üzerinde konuşup, 
              yazabileceğimiz bir anlatı sunuyor. Az şey olmasa gerek bu da. Aşka ve 
              belleğe dair benzersiz bir romans... 
        
        
        Milli İrade ve Parti Başkanları... 
              1961 Anayasası gerçekten bir özgürlükler anayasasıdır. Bu anayasa bugün 
              yürürlükte olsaydı, Türkiye'nin Avrupa Birliğine (AB) girmesi için öne 
              sürülen anayasa değişikliklerine kesinlikle gerek kalmayacaktı. 1960 
              Kurucu Meclisi'nde bütün çalışmalarım, meslektaşım ve arkadaşım olan 
              Adalet Bakanı Avukat Sahir Kurutluoğlu ile birlikte, yargıyı tam 
              bağımsızlığa kavuşturmaya yönelikti. Bunu başaramadık ve bu teşkilatı 
              siyasal idarenin otoritesinden kurtaramadık. 
              Ayrıca, yargıya bağlı özerk polis teşkilatını kuramadık. Amacımız, hâkim 
              ve savcıları, öbür Batılı ülkelerde olduğu gibi, tam bağımsız olarak 
              siyasal yöneticileri yargılayabilme imkânına kavuşturmaktı. 
              Buna ek olarak çalışmalarımız, Devlet Planlama Teşkilatı'nın aynı Merkez 
              Bankası gibi özerk olmasını sağlamaya yönelikti; bunu da başaramadık. 
              İsmet İnönü 'nün Devlet Palanlama Teşkilatı'nı (DPT) kurmasının 
              nedenlerinden biri, Demokrat Parti milletvekillerinin kendi seçim 
              bölgelerine yaptığı plansız, programsız ve gereksiz harcamaların ve 
              hırsızlıkların önüne geçmek içindi. 
              O dönemde DPT'nin başına Dünya Bankası İkinci Başkanı Atilla Karaosmanoğlu 
              getirildi. Tüccarlar, ithalat izni alabilmek için milyonlarca lirayı 
              Merkez Bankası'na yatırıyor ve senelerce bekliyordu. DPT, başvuruda 
              bulunmuş olan tüccarlar içinde sadece namuslu, köklü ve yetkin tüccarları 
              tespit edip haklarını vermeye başlayınca, hortumcular ve vurguncular 
              bundan tedirgin oldu ve Karaosmanoğlu Amerika'ya geri dönmek zorunda 
              kaldı. 
              1949 yılında Ankara Hukuk Fakültesi'nde okurken çok sevdiğim Başbakan 
              Yardımcısı Prof. Nihat Erim 'e uğradım. Sakarya Nehri üzerinde bulunan 
              ahşap Karasu Köprüsü'nün betonarmeye dönüştürülmesi ricasında bulundum. 
              Bana dönerek, ''Türkiye'de öyle yerler var ki, ben bunu yaparsam seçim 
              bölgeme yatırım olur ve ben bu ayıbı üzerime alamam'' dedi. 
              Ben kimi parti başkanlarının, doğdukları yerlere Hazine'nin bütün 
              olanaklarını seferber ederek, dağa taşa isimlerini nasıl yazdırdıklarını 
              ve bu yaptıkları gereksiz yatırımlarla nasıl gurur duyduklarını gördüm. 
              1961 Anayasası hakkında haksız ve yersiz olarak ''Bu anayasa Türk 
              milletine bol geliyor'' diyerek şikâyet eden ilk kişi DYP başkanı Süleyman 
              Demirel 'dir. Buna karşın parlamentoda iki parti istikrarlı bir hükümet 
              kurarak işleri yürütüyordu. 
              Ne olduysa oldu, 1975 yılından sonra Türkiye'yi sihirli bir değnek 
              karıştırdı. 
              Sağ- sol çatışmaları, profesörlerin öldürülmesi ve anarşik olaylar 1961 
              Anayasası'nın başına patladı. 1980 yılında Kenan Evren başta olmak üzere 
              beşi bir yerde generaller yönetime el koydu. 
              Ertesi sabah, aynı sihirli değnek bir daha başlamamak üzere bütün 
              çatışmaları durdurdu. 1980 askeri darbesini yapan generallerin en yanlış 
              ve mantıksız işi, 40 yıllık CHP'yi ve öbür partileri kapatmak olmuştur. 
              Bunun neticesinde, iki partiden dört parti dünyaya getirmişlerdir. İmam 
              çocuğu Kenan Evren yurt gezilerinde ayetler okuyup Amerika'nın yeşil kuşak 
              ve ılımlı Türk- İslam sentezinin savunucusu ve komünist avcılığı 
              ticaretiyle 1983 yılına kadar yönetimde kalmıştır. Aynı 3 Kasım 2002 
              seçimlerinde olduğu gibi, medya patronları, hortumcular, liberal ekonomi 
              yardakçıları, 1983 seçimlerinde de Özal 'ın Anavatan partisini 
              desteklemişler ve dört mevsim çocuğu denen Anavatan Partisi'ni işbaşına 
              getirmişlerdir. 
              Bu devirde din, ticaret ve siyaset iç içe girmiş ve Özal tek seçici 
              olmuştur. 
              Bugün bütün parti başkanlarının uyguladığı gibi, her ilden, bostandan 
              karpuz seçer gibi milletvekili adaylarını tespit edip, halka kendi 
              listelerini dayatarak seçtirmişler ve bu sistemin adını da ''milli irade'' 
              koymuşlardır. 
              AKP başkanı da tek seçici olarak Özal gibi, her ilden kendi istediği 
              kimseleri aday yapmış seçtirmiş ve sayın Cumhurbaşkanı Ahmet Necdet Sezer 
              huzurunda da ''Ben milli iradenin gücünü kimseyle paylaşmam'' deme 
              cüretini gösterebilmiştir. 
              O parti başkanı ki daha devlet katına ayağını basmadan, DPT'nin 
              görüşlerini almadan, Hazine'nin imkânlarını bilmeden, 15 bin km. duble 
              karayolu yapacağım diye nutuk atınca, insanın aklına ister istemez şu 
              sorular geliyor: 1950'den beri bu memlekete 1 metre demiryolu yapmayan, 
              toplu taşımacılığı inkâr eden Demirel ve Özal gibi, seni de bu göreve 
              taşıyan ve 5 bin kilometre demiryolu ve hızlı tren yerine karayolu yapımı 
              nutukları çektiren canavar karayolu lobisi ve dünya otomotiv sanayi i 
              patronları mıdır? Neden yurdumuz demir ağlarla örülmemektedir? 
              ''Milli irade'' , sadece ve sadece 1961 Anayasası'nın özü benimsendiğinde 
              ve halka, kendi istediği kişiyi seçme şansı tanındığında gerçekleşecektir. 
        
        
              Burhaneddin AKDAĞ Eski Sakarya Milletvekili 
        
        
        M. Eğitim, Laik Sistemle Özdeştir... 
              Sanki başka meslek okullarındaki gençlerimiz okullarına meslekleriyle 
              ilgili kıyafetleriyle gidip gelmekteymiş gibi bizzat bakanın İHL'lerdeki 
              kızların okullarına başörtüsü ile gidip gelmelerini savunmaya başlaması 
              ayrıca düşündürücüdür. 
              3 Kasım 2002 seçimleriyle birlikte ülkemiz yeni bir döneme girdi. AKP'nin 
              anayasayı değiştirmeye yeter sınırında çoğunlukla kurduğu 58. hükümeti 
              dikkatle izlemek hepimizin görevi durumuna geldi. Çünkü, AKP'nin en 
              yetkili ağızlarından ortaya koyduğu kimliği, Cumhuriyetin temel değerleri 
              açısından yeterince açık seçik değildir. Çünkü, bugün AKP'de yer alan 
              birçok siyasinin geçmişi, Cumhuriyetin temel değerlerine, özellikle 
              laikliğe ve laik eğitime gereken saygıyı göstermemenin örneklerini 
              taşımaktadır. 
              Bu koşullar altında, Cumhuriyetin temel değerlerini yeni kuşaklara 
              aktarmanın en önemli aracı olan 'ulusal eğitim sistemi' nde ve ulusal 
              eğitim teşkilatı olan Milli Eğitim Bakanlığı 'ndaki gelişmelere dikkatle 
              eğilmek bir zorunluluktur. Örneğin, AKP hükümetinin Milli Eğitim Bakanı 
              Erkan Mumcu , yeni görevine gelmesinden sonra yaptığı ilk açıklamalarda 
              bile, eğitim sisteminde ve Milli Eğitim Bakanlığı yönetici kadrolarında 
              önemli değişikliklere gideceğini saklamamıştır. 
              İmam hatip liseleri (İHL), din görevlilerinin ulusal eğitim sistemi içinde 
              ve belli bir standartta yetiştirilmesi için vardır, daha doğrusu var 
              olmalıdır. 57. hükümet döneminde İHL'leri bu esasa oturtan bir yaklaşım 
              sergilenmiş ve uygulanmıştır. Bugün bu yaklaşımın da, uygulamanın da 
              değişeceği yönünde açık işaretler vardır. Örneğin, bizzat Bakan Mumcu, 
              İHL'lerde kız öğrencilerin okula başörtüsüyle gelip gitmelerinin sakıncalı 
              olmadığını söylemeye başlamıştır. Hükümet Programı'nda genel liselerle 
              meslek liseleri arasında üniversiteye girişteki adaletsizliğin 
              giderileceği vurgulanmaktadır. Adaletsizliği giderme adı altında İHL 
              mezunlarının genel lise mezunları gibi işlem görmesi yolunun açılması 
              kuvvetle muhtemeldir. 
              Mesleksel ve teknik ortaöğretim kurumları, orta düzey nitelikli insan gücü 
              yetiştirmek amaçlı okullardır. Bu okullardan mezun olan gençlerin büyük 
              çoğunluğunun eğitim aldıkları alanda orta düzey teknik eleman olarak 
              çalışmaya başlamaları arzu edilir ve beklenir. Tabii ki, bu gençlerin 
              yükseköğrenime devam etme yolu da açık olmalıdır. Ancak, bu yol sadece 
              kendi mesleksel alanlarında yüreklendirici, öbür alanlarda ise daha yüksek 
              bir başarı göstermeleri koşuluna bağlı olmalıdır. Kanununu 57. hükümet 
              döneminde çıkardığımız ve uygulamasına 2002'de başladığımız mesleksel 
              eğitim bölgesi uygulaması ile yapılan da budur. 
              Çünkü, mesleksel eğitim genelde pahalı bir eğitimdir. İnsan kaynakları 
              açısından da özel amaçlı, orta düzey teknik elemanı yetiştirmek amaçlıdır. 
              Ortaöğretimde meslek okullarını tercih eden gençleri kendi dalları 
              dışındaki yükseköğrenim programlarına yöneltici yöndeki teşvikler, orta 
              düzey yetişmiş insan gücünün de ekonomik kaynaklarında israf edilmesi, 
              yerinde ve doğru kullanılmaması olur. 
              Ülkemizde İHL'lerin zaman içinde nasıl bir gelişme gösterdiği bugüne değin 
              çok yazıldı, çok anlatıldı. IV. Beş Yıllık Kalkınma Planı, daha 1970'lerin 
              sonlarında, bu okulların kurulu kapasitesinin gereksinim duyulan insan 
              gücünden fazla olduğu saptamasıyla, kamu yatırım izlencesinde 
              (programında) yeni İHL yatırımına yer vermemek gerektiği açıkça yazıyordu. 
              Sayın Zekai Baloğlu , daha 1980'lerde, İHL'lerin meslek lisesi adı altında 
              genel liselere koşut (paralel) ve eğitimde birlik ilkesinin dışına çıkan 
              bir ikinci eğitim bandı haline geldiğini ortaya koymuştu. Bugün de bu 
              saptamalardan farklı bir durum yoktur. İHL'ler hâlâ din adamı 
              yetiştirmekten çok dinsel ağırlıklı eğitim veren genel liseler olmaya 
              devam etmektedir. Unutmayalım ki, sekiz yıllık eğitimle ilgili kanunun 
              çıkarılması sırasında, dinci ya da dini siyasetin bir aracı olarak 
              kullanmaktan kaçınmayan siyasetçiler, İHL'lerin orta kısmının sekiz yıllık 
              eğitimle birlikte ortadan kalkmasını engellemek için çok sorun çıkardılar. 
              O zamanlar en çok ilköğretimin kesintisiz sekiz yıl olması yerine iki 
              aşamalı 5+3 olmasını savunuyorlardı. Son günlerde sıkça duymaya 
              başladığımız ilköğretimin dokuz yıla çıkarılması, iki aşamalı olması, 
              üniversiteye girişte meslek okullarından mezun olanlara eşitlik sağlanması 
              gibi açıklamalar, bu tartışmaları anımsamamıza yol açıyor. 
              Sanki başka meslek okullarındaki gençlerimiz okullarına meslekleriyle 
              ilgili kıyafetleriyle gidip gelmekteymiş gibi, bizzat bakanın İHL'lerdeki 
              kızların okullarına başörtüsü ile gidip gelmelerini savunmaya başlaması 
              ayrıca düşündürücüdür. Bir yandan bu okullara genel liselerle eşit 
              üniversiteye geçiş gücü kazandırılmasına zemin hazırlanmaktadır. Öte 
              yandan demokratikleşme ve AB'ye uyum çerçevesinde hazırlanan paketlere 
              sokuşturulmuş biçimde, üniversitede başörtüsünü serbestleştirme 
              girişimleri boy göstermiştir. AKP, eğitimde kılık kıyafetle ilgili 
              kuralları değiştirmeyi, bütün eğitim basamaklarını kapsayacak şekilde 
              yapma arzusunu iktidarının ilk icraatları arasına almakta sakınca görmemiş 
              gözüküyor. 
              Milli Eğitim Bakanlığı'nda atama ve nakillerde siyasal ve himayeci 
              uygulamaları sona erdirmekte çok önemli bir gelişme olan, uzun, sabırlı 
              çalışmalarla ve büyük bedeller ödenerek gerçekleştirilen 'norm kadro 
              uygulaması' nın sona erdirileceği söylentileri ortada dolaşıyor. Görevde 
              yükselme yönetmelikleri koşullarına uygun durumda olmalarına karşın 
              asaleten atanma işlemleri tamamlanmamış olan her yöneticinin görevden 
              uzaklaştırılacağına yönelik açıklamalar, hızlı bir kadrolaşmanın 
              önümüzdeki günlerde gerçekleştirileceğinin habercisidir. 
              Bu koşullar altında, AKP'nin ulusal mutabakatlara büyük değer verdiklerine 
              ilişkin güler yüzlü söylemlerini öncelikle eğitim alanındaki 
              uygulamalarıyla kanıtlamasını beklemenin, AKP'ye haksızlık olmayacağı 
              açıktır. Milli Eğitim Bakanı Sayın Mumcu ve üyesi olduğu 58. hükümet, 
              ulusal mutabakatlara içtenlikle değer vermekte ise, eğitimde uzun dönemli 
              reformları günlük siyasal mesajlar ve çıkarlar için kullanmayan bir icraat 
              ortaya koymalıdır. 
              Ayşe GÜROCAK 21. Dönem Ankara Milletvekili 
        
        
        
        
