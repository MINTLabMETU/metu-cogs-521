                           
             
             
                    
                Makale
                        
        
        Yeni yüzyıla girerken bilimin neresindeyiz?

        İnsanlığın en önemli ortak kazanımlarından biri olan bilim, bugün ideolojik yaşamın kıyısına itilerek ütopyasızlaştırılmış, teknolojiye tabi artçı bir konuma sıkıştırılmıştır. 21. yüzyıl, yine bilimin öncülüğünde gerçekleştirilecek siyasal devrimlerle bilimin özgürleştirildiği ve bugüne kadar görülmemiş büyük teorik atılımlarla yepyeni ufuklara yöneldiği bir yüzyıl olacaktır.
        Prof. Dr. Semih Koray
        
        Sunuş

        Prof. Dr. Semih Koray'ın, dergimizdeki eski yazılarından derlenerek kaleme alınan makalesini dosyamızın sunuş yazısı yaptık. Koray, bilim etkinliğinin tarih içindeki serüvenini geleceğe de uzanarak analiz ederken dosyamıza güzel bir giriş de yapıyor. Dosyamız esas olarak iki bölümden oluşuyor. Birinci bölümde, Doğu Perinçek ve Samir Amin, 20. yüzyıl olgularından hareketle 21. yüzyıldaki olası ideolojik, politik, iktisadi eğilimleri tartışıyorlar. Dosyamızın esas unsuru olan ikinci bölümde ise sona eren bin yılın en büyük bilim ve düşün devrimlerini yansıtmaya çalıştık. Gerçekten de bu bin yılda önce evrenin merkezinde değil, Güneş etrafında dönen sıradan bir gezegende olduğumuzu öğrendik; sonra sıradan bir canlı türü olduğumuzu. Önce Tanrı'nın ve Bey'in kulu olmadığımızı öğrendik; sonra dünyayı değiştirebileceğimizi. Doç. Dr. Rennan Pekünlü'nün çevirisiyle Thomas Kuhn "Kopernik Devrimi"ni, Prof. Dr. Cemal Yıldırım "Evrim Kuramı"nı, Prof. Dr. Eren Omay "Aydınlanma Felsefesi"ni, Ender Helvacıoğlu "Bilimsel Sosyalizm"i ele alıyorlar. Son olarak, bin yılın ünlü matematikçilerini ansiklopedik biçimde yansıtan bir çalışmamız da var. Dosyanın bütün olarak ilgiyle okunacağını düşünüyoruz. 2000 yılı, Bilim ve Ütopya ailesine, toplumumuza ve tüm insanlığa mutluluklar ve başarılar getirsin.
        20. yüzyılda bilimin gelişimini genel hatlarıyla betimlemek istersek, şu iki görüngüyü temel almamız gerekir: Birincisi, bu yüzyıl Bilimsel Devrim'in son atılımlarının gerçekleştiği yüzyıl olmuştur. İkincisi de, teknoloji artık geri dönülmez biçimde bilimsel bilgi temeline oturmuş, bu yüzyılda Bilimsel Devrim'in bulgularının etkin bir teknolojik hasadı gerçekleşmiştir.
        Her iki olgu da, bilim için yeni bir başlangıçtan çok, bir dönemin kapanışına işaret etmektedir. Ayrıca bunlardan birincisi, daha çok yüzyılın ilk yarısında gerçekleşmiş, ikincisi ise, yüzyılın ikinci yarısında zirvesine ulaşmıştır. Bu olgulardan hareketle bilimin bugün içinde bulunduğu konumu belirleyebilmek için, bilimin şu üç yönünün üstünde durmak gerekir: Bilim, kullandığı kavramlar nedeniyle ideolojinin, bulgularının üretimde yarattığı ilerleme nedeniyle üretici güçlerin bir parçası olup, toplumsal bir etkinlik olması dolayısıyla da sosyal bir kurumdur. Bilimsel Devrim, başlangıçta ideolojik bir devrimdir. İdeolojik alanda, Ortaçağ ideolojisine onulmaz darbeler indirerek, siyasal devrimlerin yolunu açmıştır. Bu dönemde, bilimsel bulguların, teknoloji aracılığıyla üretime dönüşmesi, yani bilimin üretici güç yönü çok zayıftır. Günümüzde ise bu ilişki bütünüyle tersine dönmüş, bilim adeta tümüyle bir üretici güç haline indirgenmiştir. Sosyal bir kurum olarak bilim, başlangıçta öncü bir rol oynarken, bugün artçı ve tabi bir konuma sıkıştırılmıştır. Bilimin bugün içinde bulunduğu konumu daha yakından çözümlemek ve geleceğe ilişkin bazı kestirimlerde bulunabilmek için, burada sözünü ettiğimiz ilişkilerin tarih içinde izlediği gelişme çizgisini ele almak istiyoruz.
        
        Bilim ve Materyalizm

        Bilimin ideoloji ile olan ilişkisi teori aracılığıyladır. Teori, kavramlarla yapılır. Bilimsel teori, bir yandan içinde oluştuğu toplumun kavramsal yapısıyla, yani ideolojisiyle sınırlıdır; öte yandan kendi ürettiği kavramlarla o ideolojiyi etkiler. Dolayısıyla, bilimsel teorilerin bazı kavramları oluşturup kullanabilmeleri, toplumun ideolojik düzeyinin o kavramların ortaya çıkmasına elveren bir olgunluğa ulaşmış olmasını gerektirir. Diğer taraftan bilimin her teorik atılımı, yeni bir kavramsal yapının oluşturulup eski bazı kavramlardan kopuşu içerdiği için, ideolojide bir dönüşüme yol açar.
        Esasen çağdaş bilim kavramının kendisinin ortaya çıkışı da, bu kuralın dışında değildir. Bilim, her şeyden önce herhangi bir keyfi iradeden bağımsız nesnel yasaların varlığının kabulünü gerektirir. Hükümdarın iradesinin her şeyin üstünde olduğu ve bunun meşru sayıldığı bir toplumda, nesnel yasa kavramına ulaşmak olanaksızdır. Hükümdarın yetkilerinin kısmen de olsa sınırlandırılması, hükümdar da dahil herkesin uyması gereken bazı yasa ve kuralların ortaya çıkması, nesnel yasa kavramının doğmasına elverişli bir ortam hazırlar. Bilimsel gerçek, nesnel gerçekliğe ilişkin, doğruluğu pratikte deney ya da gözlemle sınanmış ve soyutlama yoluyla sistemleştirilmiş bilgilerimizden oluşur. Buradaki iki temel unsur, materyalizm ve teoridir. Ne materyalizm, ne de teori Bilimsel Devrim'le ortaya çıkmıştır. Bu iki unsurun  birleşimi Bilimsel Devrim'in eseridir. İnsanlık, Roma İmparatorluğu döneminin öncesinde bu  birleşime çok yaklaşmış, fakat çağdaş bilimin doğuşu için Bilimsel Devrimi beklemek zorunda kalmıştır.
        Nesnel bir gerçekliğin ve buna ilişkin nesnel yasaların varlığının kabulü, bilginin doğruluğunun ölçütünün pratik olması ilkesini beraberinde getirir. Bu materyalist yaklaşımdan hareket eden Bilimsel Devrim, gök cisimlerinin devinimi, mekanik, optik, termodinamik, elektromagnetizma, biyoloji, kimya ve bu alanların birçoğunun temelini oluşturan matematik alanlarında elde ettiği tartışılmaz başarılarla, materyalizme, bütün insanlık tarihi boyunca görülmüş en büyük itici gücü vermiştir. Bu yaklaşım, toplumsal bilimleri de kapsamına alarak, tarihsel materyalizmi doğurmuştur.
        Materyalizm-idealizm karşıtlığı Bilimsel Devrim'in ilk dönemlerinde çok açıktır ve yaşamın tüm alanlarını kapsamaktadır. Bilim ile din arasındaki mücadele, burjuvazi ile feodalizm arasındaki mücadelenin ideolojik plandaki yansımasını oluşturmuş ve Bilimsel Devrim, siyasal düzlemde demokratik devrimlerin yolunu açmıştır. Bilimsel Devrim'in kahramanlarıyla Kilise arasındaki ölüm kalım savaşının artık insanlığın ortak kültürüne mal olmuş örnekleri, bu sürecin ne kadar çetin ve zahmetli bir süreç olduğunu göstermektedir. Burjuvazinin siyasal devrimlerle iktidarı ele geçirip, hakim sınıf konumunu sağlamlaştırmasıyla birlikte, bilimi, idealizme karşı mücadelede materyalizmin temel mevzisi olmaktan çıkartacak, bilim ile dini barıştıracak yeni bir ideolojik ortam yaratma arayışları baş göstermiştir . Artık eski iktidar mevzilerini yitirmiş olan Kilise, varlığını sürdürebilmek için, burjuvazi egemenliğinde daha geri noktalarda tutunmaya razı olmuştur. Yaşamının son dönemlerinde kendini dine ve astrolojiye veren Newton'un, İngiltere'deki meşruti monarşiden esinlenerek formüle ettiği "hızlaştırma çözümü" bu açıdan tipik sayılabilir. Newton'un Tanrı'ya yüklediği işlev, nesnelere "ilk hareketi vermiş olmak"tan ibarettir. İlk hareketten sonra, her şey artık doğa yasaları uyarınca cereyan eder. Doğa yasaları Tanrı için de bağlayıcıdır ve doğa olaylarına istediği gibi müdahale hakkı Tanrı'nın elinden alınmıştır. Yaşamı, bilimin ve dinin geçerli olduğu alanlar olarak ayrı kompartımanlara bölen bu formül, bilimin kapsadığı alanların genişlemesiyle yeniden zora girmiştir. Özellikle biyoloji ve jeolojinin insanın ve dünyanın kökenine ilişkin bulguları, evrenin merkezindeki durağan dünyasının sıradan bir gezegen olmasına yeni yeni kendini alıştırmaya başlamış olan Kilise'nin elinde kalan son önemli alana -Yaratılış Efsanesine- cepheden darbeler indirmiştir. Bugün genetik şifresi çözülen canlıların tıpkılarının üretilmesi, sorunu salt "yoktan var edip edememe" noktasına indirgemiştir.
        Bilimin bulgularının idealizme karşı elde etmiş olduğu bu kesin üstünlüğe karşın, bugün gelişmiş kapitalist ülkelerde, bilim ve din, şizofrenik biçimde kompartımanlara ayrılmış bir yaşamın iki ayrı alanına yerleştirilmiş şekilde, birbirlerine dokunmaksızın barış içinde yaşamaktadır. Bilimsel Devrim boyunca alanını din aleyhine gittikçe genişleterek, dinin eskisine göre çok daha dar bir alana hapsedilmesine yol açan bilimin kendisi de, bugün kendi alanına hapsedilmiştir. Bu ülkelerde, günümüzde, bilim ve din, "eşit" bir muameleye tabi tutulmakta, her ikisinden de kendi alanları içinde kalmaları istenmektedir. Kendi yaşam alanını güvence altında gören Papalık, bunun verdiği rahatlıkla, yakın geçmişte Darwin'le bile barışmakta bir beis görmemiştir.
        Gök cisimlerinin devinimine ilişkin bugün ilkokul kitaplarının temel bilgileri arasında yer alan ilksel bulgular, Bilimsel Devrim'in başlangıcında Kilise'yi temellerinden sarsarken, bilimin günümüzdeki gelişmişlik düzeyine karşın, gelişmiş kapitalist ülkelerde görülen din ile bilim arasındaki barış iklimi nasıl açıklanabilir? Bu olayın açıklaması, kuşkusuz, bu ülkelerdeki sınıf mücadelesinin  durgunluğunda ve dolayısıyla egemen ideolojiye karşı sarsıcı çıkışların bulunmamasında yatmaktadır. Yoksa bilim ile din arasındaki bu karşılıklı hoşgörü, bazılarının ileri sürdüğü gibi, Batı demokrasisinin ulaştığı ve örnek alınması gereken olgunluk düzeyinin bir sonucu değildir. Öyle olsaydı, hem bilimin bugün ulaştığı düzeyde, hem de demokrasinin gerçekleşmesindeki katkıları tartışılmaz olan Bilimsel Devrimi yaşamlarını ortaya koyarak gerçekleştirmiş bilim kahramanlarına, Kilise'ye hoşgörüyle yaklaşmadıkları için demokrasi konusundaki ilkellikleri nedeniyle dudak bükmemiz gerekmez miydi?
        Esasen, ülkemizde olduğu gibi, emperyalizm ve Ortaçağ'a karşı sınıf mücadelesinin canlı olduğu ülkelerde böyle bir barış ikliminin bulunmaması da, aynı nedenledir. Bilim, Aydınlanma mücadelesinde, insanlığın elindeki en önemli kazanımlardan biridir.
        
        Bilim ve Teori

        Çağdaş bilim kavramının ikinci ayağı, bilgilerin soyutlama yoluyla sistemleştirilmesi diye tanımladığımız teoridir. Materyalizm gibi teori de, ilk kez Bilimsel Devrim'le ortaya çıkmış değildir. İnsanlığın teori yolunda attığı ilk adım, "mantık"tır. İnsanlar, beyinlerinde ya da genlerinde mantıkla donanmış olarak doğmazlar. Mantık, nesnel gerçekliğin insan zihnine sürekli yansıyan en genel ve temel kurallarının sistemleştirilmesinden ibarettir. Ancak burada söz konusu olan, bilinçli bir soyutlamadan çok, sürekli yinelenen bir deneme-yanılma sürecidir. İnsan toplumları, soyutlama yetisine, meta ekonomisinin ortaya çıkmasıyla ulaşmıştır. Meta ekonomisi, ürünlerin, bir kullanım değeri olmanın yanı sıra, bir değişim değerine dönüşmelerini gerektirir. Bu süreç de, bir ürünün somut ve öznel niteliklerinden sıyrılıp, kendisine soyut ve nesnel bir nicelik yüklenmesiyle gerçekleştirilir. İnsan zihninin, algısal bilgiden teorik bilgiye giden yoldaki en önemli başarılarından biri, matematiğin kaynağını oluşturan bu nicelik soyutlamasıdır.
        Bilim tarihinde, çok uzun ve zahmetli bir kolektif sürecin ürünü olan mantığı saymazsak, iki önemli teorik atılım dönemi vardır. Birincisi, eski Mısır, Çin, Hindistan ve Mezopotamya'da başlayarak eski Yunan'da zirvesine ulaşan ve matematik alanında gerçekleşen atılımdır. Bu atılım, insanlığı çağdaş bilim kavramının eşiğine ulaştırmış, ama Roma İmparatorluğu ve onu izleyen feodal dönemle kesintiye uğramıştır. Bilgiye, yeni askeri araçların geliştirilmesi ve devlet düzeninin sağlamlaştırılmasının aracı gözüyle bakan Roma, teoriyi, vakit kaybından başka bir işe yaramayan bir etkinlik sayarak hor görmüştür. Fizik yasası olarak nitelendirebileceğimiz ilk bulguları elde eden Arşimed'in, kumun üstüne çizdiği şekillerle bu geometri problemini çözmeye çalışırken, Siraküza'yı işgal eden Roma ordusunun bir askeri tarafından öldürülmesi, adeta Roma'nın teori düşmanlığının bir simgesi olarak tarihe geçmiştir.
        İkinci büyük teorik atılım dönemi, işe yüzyıllar sonra Arşimed'in bıraktığı noktadan başlayarak devam eden Bilimsel Devrim dönemidir. Bu dönemde, teori, bilimin çeşitli alanlarında, yeni kavramsal yapılanmalarla bilimi yeni düzlemlere taşımış; geçmişin kavramsal yapılanmalarında köklü bir kopuşla bilimin önünde yeni ufuklar açmıştır. Çeşitli bilim dallarının görece özerk içsel gelişmeleri sonucu, bu atılım dalgalar halinde ilerlemiştir. Bu atılımın son dalgaları, sonuna ulaşmakta olduğumuz yüzyılın ilk yarısında, fizikte izafiyet ve kuantum teorileriyle, biyolojide genetik alanında gerçekleşmiştir.
        Günümüzde, etkin olarak çalışan bilim insanı sayısının genel nüfusa oranı, her yıl yayımlanan bilimsel makale sayısı ve benzeri göstergeler, insanlık tarihinin hiçbir döneminde görülmediği kadar yüksek düzeydedir. Ancak bu çalışmalar, bilimi, yeni teorik atılımlarla yeni düzlemlere taşımaktan çok, ya eski düzlemdeki boşlukları doldurmaya, ya da daha önce elde edilmiş bulguların uygulanmasına yöneliktir. Adeta sorulabilecek bütün büyük soruların sorulup tüketildiği, bilimin mevcut düzleminin ulaşılabilecek en yüksek düzlem olduğu, dolayısıyla da teorinin son bulduğu bir dönemde yaşıyoruz. Örneğin matematikte  yüzyıllara dayanmış ve matematiğin gelişmesinde itici güç rolü oynamış kestirimlerin yakın geçmişte kanıtlanmış olması, bazıları tarafından matematiğin altın çağını yaşadığının bir göstergesi olarak kabul ediliyor. Bunlar, kuşkusuz insanlığın kolektif yaratıcılığının eşsiz örneklerini oluşturmakta ve bilimin geleceğine olan güvenimizi ayakta tutmaktadır. Ancak bu durum, yeni ve uzun soluklu kestirimlerin ortaya atıldığı yeni bir gündemin başlangıcında değil, eski programın ürünlerinin hasadının yapıldığı bir dönemde bulunduğumuz gerçeğini değiştirmez. Acaba gerçekten bilim, bir doyum noktasına ulaştı da, artık bu nedenle yeni ve büyük teorik atılımların yapılamayacağı bir döneme mi girdik? Bilimsel ilerlemenin tekil bazı sorunların çözümünden oluşur hale gelmesi, bilimin bugün ulaştığı düzeyin doğası gereği ortaya çıkan bir durum mudur? Bu soruların yanıtlarını bulmak için, bilimin üretici güç niteliği ile sosyal bir kurum olarak günümüzdeki konumunu ele almak aydınlatıcı olacaktır.
        
        Bilim ve Üretici Güçler

        İçinde yaşadığımız dönemde bir "bilimsel teknolojik devrim"den söz edilmektedir. Bu süreçle siyasal düzlemde ilişkilendirilen olgu da artık devrimler değil, "devrimsizlik" ve küreselleşme sürecidir. Bu "devrim"in içeriği ise, teori alanında bir atılımdan değil, teknolojik gelişim ve yeni teknolojiler aracılığıyla üretilen yeni ürünlerden oluşmaktadır.
        Teknoloji, bilginin üretimde kullanılabilir hale getirilmesi amacıyla birtakım düzeneklerin tasarımlanıp oluşturulmasıdır. Bilimsel bilgiler de teknoloji aracılığıyla bir üretici güce dönüşür. Bilim ve teknoloji arasında bugünkü mevcut ilişki, günümüze özgüdür.
        Bilimsel Devrim, Avrupa'da kapitalist üretim ilişkilerinin filizlenmesiyle meta ekonomisinin yaygınlaştığı bir dönemde başlamıştır. Ticaretin artmasıyla birlikte gemicilik önem kazanmış gök cisimlerinin hareketleri ve bunların karşılıklı konum değişiklikleri daha yoğun biçimde izlenmeye başlanmıştır. Bu gereksinim ve buna eşlik eden gözlem birikimi, Bilimsel Devrim'in hareket noktalarından biri olarak alınabilir. Ancak Bilimsel Devrim'in sadece bu alandaki bulgularının bile bu tür bir gereksinimi karşılamanın çok ötesine geçmiş olduğu açıktır. Bu ilk atılımın harekete geçirdiği ve giderek daha geniş alanları kapsayarak dalgalar halinde ilerleyen bilimsel süreçlerin yarattığı muazzam bilgi birikiminin teknoloji aracılığıyla yoğun biçimde üretime aktarılmaya başlandığı dönem 19. yüzyılın sonları, esas olarak da 20. yüzyıldır. Bilimsel Devrim'in başlangıçtaki esas etkisi, daha önce de değindiğiniz gibi ideolojik düzlemde olmuştur. Üretici güçlerin gelişimine olan etkisi, bu dönemde dolaylıdır. Siyasal devrimlerin önünü açmış, burjuvazinin iktidarı ele geçirmesiyle de kapitalist üretim ilişkileri hızla yaygınlaşmıştır.
        Bunun sonucunda üretici güçlerde oluşan patlama, 19. yüzyılda sanayi Devrimi'yle gerçekleşmiştir. Sanayi Devrimi'nin mucitleri bilim insanları değildir. Bunlar, kapitalizmin yarattığı bireysel girişimciliği özendiren ve ödüllendiren ortamın öne çıkarttığı zanaatkar ve teknisyenlerdir. Bu dönemin temel icatları olan buharlı makine ve elektrik ampulü, teorik bilgiye değil, algısal bilgi ile teknik ustalığın birleştirilmesine dayanmaktadır. Günümüzde ise, artık üretim pratiği içindeki teknisyenlerin yeni teknolojiler üretebildiği dönem kapanmıştır. Bugün yeni teknolojiler ancak bütünüyle bilimsel bilgiler temelinde üretilebilir hale gelmiştir.
        Bilim ile teknoloji arasındaki ilişkide, Bilimsel Devrim'in son atılımlarının yaşandığı 20. yüzyılın ilk yarısına kadar, bilim öncü, teknoloji ise artçı bir konumdaydı.
        
        
        
