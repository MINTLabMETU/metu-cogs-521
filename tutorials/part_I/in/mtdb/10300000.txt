                       
        
        
                
             haber
                   
        CHP, AKP'nin dış politika, ekonomi ve sosyal politikalarda başarısız 
              olduğunu savundu 
              Acil eylem planı fiyasko 
              CHP Genel Başkan Yardımcısı Selvi, hükümetin çeşitli toplum kesimlerinde 
              güven bunalımı yarattığını söyledi. Selvi, ''Şimdi paniğe kapıldılar, ne 
              varsa satacaklarını söylüyorlar. IMF ile yarışır hale geldiler'' dedi. 
              ANKARA (Cumhuriyet Bürosu) - CHP Grup Başkanvekili Haluk Koç , hükümetin 
              sosyal politikalarının başarısız olduğunu vurgulayarak, ''Birinci acil 
              eylem planı fiyaskoyla sonuçlandı, sırada yenileri var'' dedi. 
              CHP Genel Başkan Yardımcısı Cevdet Selvi de hükümetin daha önceki 
              özelleştirme deneyimlerinden ders almadan ''her şeyi satma'' çabasına 
              girdiğini, işçilerin uyarı eylemlerinin ciddiye alınması gerektiğini 
              söyledi. Selvi, ''58. hükümetin üzerinde 59. hükümet Demokles'in kılıcı 
              gibi sallanıyor'' dedi. 
              CHP yöneticileri, dün parlamentoda düzenledikleri basın toplantısında acil 
              eylem planında verilen sözlerin tutulmadığına dikkat çektiler. Grup 
              Başkanvekili Koç, çalışanların enflasyonun altında bir gelire mahkûm 
              edildiğini, hükümetin dış politikadan sonra sosyal politikalarda da 
              başarısızlıklar sergilediğini söyledi. 
              Genel Başkan Yardımcısı Selvi de, acil eylem planının cumhuriyet 
              hükümetlerinde görülmemiş kadar kısa bir sürede başarısızlığa uğradığını, 
              görülen acemilik ve çelişkilerin ibretle izlendiğini vurguladı. 
              'Peşkeş çekecekler' 
              Hükümetin çeşitli toplum kesimlerinde güven bunalımı yarattığını kaydeden 
              Selvi, sözlerini şöyle sürdürdü: 
              ''Şimdi paniğe kapıldılar, ne varsa satacaklarını söylüyorlar. IMF ile 
              yarışır hale geldiler. Özelleştirmenin yağmaya dönüştüğünü unutmuş 
              görünüyorlar. 1985'ten bu yana 221 KİT özelleştirildi. Bunların ekonomiye 
              ciddi bir katkısı olmadığı, işsizliğe yolaçtığı biliniyor. Milli 
              Piyango'nun satılması kararı da ciddiye alınmaması gereken bir karar. 
              Teknoloji mi gelecek, sermaye mi gelecek? Bayiler zaten özel, pek çok 
              kuruma katkıda bulunan bu kuruluş yabancı sermayeye ya da eşe dosta peşkeş 
              çekilecektir. Kâr eden kurumlar satılmak isteniyor. İşçiler tedirgin. Bu 
              özelleştirmeler ekonomiye katkıda bulunmayacak, ekonomiye yük olacaktır. 
              Çalışanları mağdur edecektir. Kâr eden işletmelerdeki işçilerin uyarı 
              eylemlerini hükümet ciddiye almalıdır.'' 
              Selvi, 58. hükümet üzerinde 59. hükümetin Demokles'in kılıcı gibi 
              sallandığını söylerken, yaşanan çelişkilerin altını çizdi. Selvi, ''Genel 
              Başkan talimatıyla yasalar değiştirliyor, bu hükümet Türkiye'ye zaman 
              kaybettiriyor'' dedi. 
        
        
        'Vergi barışı'nın ardından şimdi de 'talan barışı' için taslaklar 
              hazırlanıyor 
              Ormanlara 'Akfırat' yasası 
              Özellikle İstanbul'u kuşatan orman ve Hazine arazilerindeki yasadışı 
              yapılaşma, büyük oranda 'şeriat-tarikat ilişkilerine de imar olanaklarıyla 
              'örgütlenme' ve imar rantıyla 'finans kaynağı' sağlıyor. Orman 
              Mühendisleri Odası Başkanı Sönmezışık, son yasa tasarılarıyla ilgili 
              şunları söylüyor: 15 katrilyonluk gelir elde etme söyleminin ardında, 
              Sultanbeyli, Beykoz,Ömerli gibi bölgelerle Adapazarı ve İzmit'teki laiklik 
              karşıtı kesimlerin işgal ederek yuvalandıkları orman alanlarını bu 
              çevrelere tapulamak var. 
              OKTAY EKİNCİ 
              Hükümetin bütçeye gelir elde etmek için ''işgal altındaki'' orman 
              arazilerini satmaya hazırlandığı şu günlerde ''Akfırat skandalının'' da 
              kamuoyuna yansıması, yıllardır dile getirdiğimiz bir gerçeği yeniden 
              kanıtladı. 
              Özellikle İstanbul'u kuşatan orman ve Hazine arazilerindeki yasadışı 
              yapılaşma, büyük oranda ''şeriat-tarikat'' ilişkilerine de imar 
              olanaklarıyla ''örgütlenme'' ve imar rantıyla ''finans kaynağı'' 
              sağlıyor... 
              Bu büyük yağmadan nemalanan kimi ''liberal'' çevrelerin kendi çıkarları 
              adına da ''suskun'' kaldıkları orman talanının ''affedilmesi'' düşünceleri 
              de sadece ''ekonomik'' beklentilere değil, ''siyasal dayanışma'' 
              amaçlarına da hizmet ediyor... 
              Nitekim, Orman Mühendisleri Odası Başkanı Salih Sönmezışık da son yasa 
              tasarıları ve hatta ''Anayasa değişikliği'' hazırlıkları konusundaki 
              benzer değerlendirmelerini şöyle yapıyor: 
              ''Hükümet bu niyetiyle ormanların bu kez mülkiyetlerini de siyasal 
              yandaşlarına peşkeş çekmek istiyor... 15 katrilyon gelir elde etme 
              söyleminin altında, İstanbul'daki Sultanbeyli, Beykoz, Ömerli gibi 
              bölgeler ile Adapazarı ve İzmit'teki laiklik karşıtı kesimlerin yıllardır 
              işgal ederek yuvalandıkları orman alanlarını yasal parseller haline 
              getirerek bu çevrelere tapulamak var...'' 
              Formula'nın komşuları 
              İstanbul için ''prestij yatırımı'' olarak duyurulan 2005 yılındaki 
              Formula-1 yarışlarına ''pist ve tesisler'' yapmak için de göz dikilen 
              Ömerli Barajı 'na komşu orman alanlarında, 1990'lardan bu yana özendirilen 
              yasadışı işgaller ''Akfırat yerleşmesini'' yarattı... 
              ''Özendirilen'' diyorum, çünkü bu kaçak yapılaşma örgütlenmesine engel 
              olunmak şöyle dursun, aynı yapılardan ötürü ''belediye'' bile yapılarak 
              hem ödüllendirildi; hem de ''imar yetkileri'' tanındı... 
              Merkezi hükümetlerin de sorumlu oldukları böylesine bir ''organize imar 
              suçu'' zincirine bağlı olarak, son günlerde kamuoyuna yansıyan ''Edep 
              Tarikatı'' yuvalanması ve buna öncülük eden Yaşar Yılmaz adlı şeriatçı 
              imamın ''hocaefendi'' kimliğiyle sağladığı yasadışı örgütlenmeler, 
              belediyenin bağımsız imar yetkileriyle ''yerleşik bir düzene'' de dönüşmüş 
              oldu.. 
              Bundan sağlanan yüksek imar rantları ve örgütlenme ilişkileri içinde de 
              bir yandan ''rejim karşıtı ve gerici hareket'' yüksek parasal desteklere 
              kavuşurken, öbür yandan ''ormanlık ve Hazine arazileri talanında'' tam bir 
              ''özgürlük ortamı'' yaşanmaya başlandı... 
              Aslında sadece Akfırat'ta değil, benzer konumdaki hemen tüm ''varoş'' 
              denilen çevre yerleşmelerde, İstanbul'un yaşam kaynaklarını yok ederek 
              yaygınlaştırılan işte bu yağmanın şimdi de ''tapuya bağlanması'' için AKP 
              Hükümeti anayasayı bile değiştirecek kadar ''kararlı'' görünüyor... 
              'Yağma barışı' 
              Vergi affını ''vergi barışı'' diyerek getiren hükümetin, eğer yasalaşırsa 
              bu imar affı paketine de ''yağma barışı'' demek gerekecek... 
              Salih Sönmezışık, gelişmeleri bakın nasıl özetliyor: 
              ''58. Hükümet, önceki hükümetlerin yapamadığının peşinde... Kamuoyunda 2/b 
              arazileri olarak bilinen, sözde orman dışına çıkartılmış ancak Hazine'de 
              olan orman alanlarını da satabilmek için, Anayasa Mahkemesi'nin 2001 
              yılında buna engel olan kararını anayasayı değiştirerek aşmak 
              istiyorlar...'' 
              Çünkü anayasanın 170. maddesi, bu gibi alanların ancak ''orman içindeki 
              köy sakinlerine'' verilebileceğini belirtiyor... Siyasal iktidarın 
              hazırlığı ise bunun yerine ''rant getirici'' bir satış için aynı ormanlara 
              ''herkesin'' müşteri olmasını, böylece ''işgalcilerin'' de yağmaladıkları 
              yerlerin mülkiyetini almalarını sağlayacak şekilde... 
              'Özelleştirme' de var 
              Aynı ''paket'' içinde önü açılmak istenen bir başka talan türü de yine 
              anayasanın 169. maddesiyle önlenmiş bulunan ''ormanların özel 
              işletmelerce'' kullanılması... 
              Bu maddenin de değiştirilerek, ormanlardaki devlete ait işletme üniteleri 
              ve tesislerin bile ''satışının'' hedeflendiğine dikkat çeken Sönmezışık, 
              üçüncü hazırlığın ise ''en vahimi'' olduğunu belirterek şöyle özetliyor: 
              ''Devleti ormanlarda küçültecekler... Bazı bölge müdürlükleri ile orman 
              işletmelerini zarar ediyor gerekçeleriyle kapatma hazırlıkları da var... 
              Bu da devletin orman denetimini baltalamak demektir ki böylece yeni 
              Akfıratlar yaratılmasına da ortam hazırlanmış olacak... Oysa işletme zarar 
              etse bile en büyük kazanç ormanın korunması değil midir?'' 
              Talana tapu armağanı 
              Evet... Başta İstanbul'dakiler olmak üzere, ormanlarımızı yıllardır talan 
              eden ''her siyasetten'' rant çevrelerinin, bu süreçteki ''şeriat-tarikat'' 
              örgütlenmesine bile sessiz kalmaları sonucunda, aynı orman yağmasının bu 
              kez ''gerici örgütlenmelere tapu armağanı'' hedefiyle gündeme gelmesini 
              yaşıyoruz... 
              Çok merak ediyorum... Örneğin şu ünlü ''Beykoz Ormanları'ndaki trilyonluk 
              konaklarında'' gazetecileri ağırlayan ve yaşam tarzlarıyla da ''şeriatçı'' 
              olmayan popüler ve hatta ''çevreci'' siyasetçilerimizin gündemlerinde bu 
              konu acaba nasıl ele alınıyor?.. 
        
        
        Çıraklık ve Yaygın Eğitim Genel Müdür Yardımcısı Karakuş görevden alındı 
              Mumcu operasyonu sürdürüyor 
              Milli Eğitim Bakanlığı'nın merkez teşkilatındaki kadroyu da değiştirmeye 
              başlayan Erkan Mumcu, görevlendirmeleri toplu olarak değil yavaş yavaş 
              yaparak tepki çekmemeyi hedefliyor. 
              MAHMUT GÜRER 
              Milli Eğitim Bakanı Erkan Mumcu , bakanlığın merkez teşkilatına 
              bağlı birimlerde de kadrolaşma operasyonu başlattı. Mumcu, Çıraklık Eğitim 
              ve Yaygın Eğitim Genel Müdür Yardımcılığı'nda vekâleten görev yapan 
              Hüseyin Karakuş 'u görevden alırken Karakuş'un yerine Mehmet Bağçecik 'in 
              getirileceği öğrenildi. 
              Göreve gelir gelmez 1041 eğitim yöneticisini kapsayan ''görevden alma'' 
              operasyonunun ardından, YÖK ve rektörlerle polemiğe girerek dikkatleri 
              çeken Mumcu, geçen günlerde ''Atama Yükselme Yönetmeliği'' ni değiştirerek 
              ''kadrolaşma'' sinyali vermişti. Yapılan değişiklikle müsteşar 
              yardımcılıkları, eğitim teknolojileri ve personel genel müdürlükleri, 
              Araştırma Planlama ve Koordinasyon Kurulu Başkanlığı, Yayımlar, 
              Yatırımlar, Tesisler, Eğitim Araçları ve Donanım, Sağlık İşleri, İdari ve 
              Mali İşler daire başkanlıklarına tek başına atama yetkisi alan Mumcu, 
              bakanlık merkez teşkilatındaki kadroyu da değiştirmeye başladı. İlk olarak 
              Çıraklık ve Yaygın Eğitim Genel Müdür Yardımcısı Karakuş'u görevden alan 
              Mumcu'nun, görevlendirmeleri toplu olarak değil, yavaş yavaş yaparak tepki 
              çekmemeyi hedeflediği öğrenildi. Mumcu'nun aile araştırma uzmanı olarak 
              görev yapan Nadir Alparslan 'ı Personel Genel Müdürlüğü'ne, danışmanı 
              Efkan Ala 'yı da müsteşar yardımcılığına getirmeyi planladığı 
              belirtiliyor. 
        
        
        YÖK Başkanı, laiklik, dil birliği ve anayasal vatandaşlık konusunda taviz 
              verilmeyeceğini yineledi: 
              Ata'ya dil uzatan insan değil 
              MÜ'nün kuruluş yıldönümü etkinliğinde konuşan YÖK Başkanı Gürüz, Türkiye 
              Cumhuriyeti'nin ilkelerine aykırı eğitim veren üniversitelerin diploma 
              denkliğinin mümkün olmadığını söyledi. Gürüz ''Kimse bizden pozitif hukuk 
              ile şeriat hukuku arasında tercih yapmamızı beklemesin'' dedi. 
              İstanbul Haber Servisi - YÖK Başkanı Prof. Dr. Kemal Gürüz , laiklik, dil 
              birliği ve anayasal vatandaşlık konusunda taviz vermeyeceklerini 
              belirterek ''Kimse bizden pozitif hukuk ile şeriat hukuku arasında tercih 
              yapmamızı beklemesin'' dedi. Devletin bazı yöneticilerinin, üniversiteleri 
              ve rektörleri suçladığını ifade eden Gürüz, ''Bize bütün bunları 
              anlatanlar, Atatürk 'e dil uzatanlar, bırakın Türk olmayı, insan bile 
              değildir'' diye konuştu. 
              Marmara Üniversitesi'nin (MÜ) Sultanahmet'teki rektörlük binasında, 
              üniversitenin 120. kuruluş yıldönümü etkinliklerine katılan YÖK Başkanı 
              Gürüz, Türkiye Cumhuriyeti'nin temel ilkelerine aykırı eğitim veren veya 
              ders içerikleri müfredat itibarıyla çağdaş dünyanın çok gerisinde kalmış 
              diplomaların denkliğinin mümkün olmadığını ifade ederek ''Maliyeti ne 
              olursa olsun, kim ne derse desin, buna izin vermeyeceğiz'' dedi. Akademik 
              hürriyet isteyenlerin bunun ne anlama geldiğini bilmediğine dikkat çeken 
              Gürüz, bilimsel olmayan hiçbir şeyin akademik kisvesi altında 
              yapılamayacağını söyledi. Çağdaş kurumlarla çağdışı kurumların yan yana 
              yaşamasını isteyenlerin, bunun sonucunu görmek için Osmanlı 
              İmparatorluğu'na bakmasının yeterli olacağını ifade eden Gürüz, insan 
              aklının süzgecinden geçmeyen hiçbir şeyin doğru olamayacağını söyledi. 
              Basın mensuplarının sorularını yanıtlayan Gürüz, ''Hükümetle aranızda 
              polemik var mı?'' şeklindeki soruya ''Hükümetle polemik falan yok. 
              Üniversitelerin meseleleri konuşuluyor, benim değil'' dedi. Hükümetle Acil 
              Eylem Planı nedeniyle sorun yaşandığı, üniversiteler olarak bu tavrın 
              değişip değişmediği ile ilgili bir soruya ise Gürüz, ''Tavrımız aynen 
              devam ediyor'' diye yanıt verdi. Gürüz, bir başka soru üzerine, 
              ''rektörlerin yayımladığı bildirinin şahsi görüşü değil, Rektörler 
              Komitesi'nin görüşü olduğunu'' bildirdi. 
              Prof. Erem: Özgürlük her istenenin yapılması değildir 
              MÜ Rektörü Prof. Dr. Tunç Erem ise Acil Eylem Planı'nın üniversiteleri ele 
              geçirme planına dönüşmesini istemediklerini belirterek yüksek eğitim 
              sisteminin geleceğini etkileyecek olan bu tartışmanın kişisel çıkarlara 
              göre şekillenmemesinin önemine değindi. Özgürlük ve özerkliğin ''herkesin 
              her istediğini yapması'' şeklinde değerlendirilmemesi gerektiğini ifade 
              eden Erem, ''Çağdaş, laik ve demokratik sistemde eğitim yapmak, bizim için 
              öncelikli konudur. Herkesin sağduyu içinde hareket etmesi gerekir'' dedi. 
              Sunuculuğunu Çiğdem Tunç 'un yaptığı ve Kerem Görsev ile Volkan Yurtsever 
              'in caz konserinin yer aldığı etkinlik, sanatçı Alpay 'ın konseriyle sona 
              erdi. Etkinliğe İstanbul Valisi Erol Çakır , İstanbul Emniyet Müdürü Hasan 
              Özdemir , İÜ Rektörü Kemal Alemdaroğlu , İTÜ Rektörü Gülsün Sağlamer , 
              Boğaziçi Üniversitesi Rektörü Sabih Tansal , MSÜ Rektörü Vildan Alptekin , 
              Kurmay Albay Osman Kapani Aktaş da katıldı. 
        
        
        Yüksek Askeri Şûra kararlarıyla TSK'den uzaklaştırılan subaylar da beldeye 
              yerleşmiş 
              Ordudan atılan Akfırat'ta 
              Belediye Başkanı Ali Osman Soylu'nun yarbayken emekli olup buraya 
              yerleşmesinden sonra 12 yıl hem köy, hem belediye döneminde muhtarlık 
              yapan Durmuş Karasoy'un emekli astsubay olduğu anlaşıldı. Soruşturmayı 
              yürüten İstanbul DGM Başsavcılığı'nın, ANAP'lı Belediye Başkanı Ali Osman 
              Soylu ile halen muhtarlık görevini yürüten Sadık Savaş'ın ifadelerini 
              aldığı öğrenildi. 
              OKTAY APAYDIN 
              Tuzla ilçesinin Akfırat beldesinde ortaya çıkartılan ''Edep Tarikatı'' 
              olayının perde arkasındaki gerçekler her gün biraz daha aralanıyor. 
              Yapılan soruşturmalar sonucunda, çeşitli dönemlerde Türk Silahlı 
              Kuvvetleri'nden YAŞ kararlarıyla atılan ya da emekli edilen kimi ordu 
              mensuplarının da Akfırat beldesinde yerleştiği ortaya çıktı. Belediye 
              Başkanı Ali Osman Soylu 'nun yarbayken emekli olup buraya yerleşmesinden 
              sonra 12 yıl hem köy, hem belediye döneminde muhtarlık yapan Durmuş 
              Karasoy 'un emekli astsubay olduğu anlaşıldı. Bu arada soruşturmayı 
              yürüten İstanbul DGM Başsavcılığı'nın, ANAP'lı Belediye Başkanı Ali Osman 
              Soylu ile halen muhtarlık görevini yürüten Sadık Savaş 'ın ifadelerini 
              aldığı öğrenildi. 
              Akfırat Beldesi'ni ''Şeriat köyü'' haline dönüştüren imam Yaşar Yılmaz 'ın 
              işgal ettiği belediye arazisindeki ''Kümes'' adını verdiği alandaki 
              binaların yıkımı için Kaymakamlık, Tuzla Sulh Ceza Mahkemesi'ne başvurdu. 
              Cezaevinde bulunan tarikat elebaşısı Yaşar Yılmaz'ın işgalinde bulunan 50 
              dönümlük köy ortak mülkiyeti ve belediye arazisinde çok sayıda ev 
              bulunduğu saptandı. 
              YaşarYılmaz'ın 'cennet'i 
              Öte yandan, Tuzla İlçe Kaymakamı Mustafa Guni 'nin köy merasında bulunan 
              bu kaçak yapılarla ilgili olarak 6 ay önce yıkım kararı aldırdığı, ancak 
              yıkımın belediye tarafından gerçekleştirilemediği öne sürüldü. 
              Koruması altına aldığı ve imam nikâhı kıydığı kadınlarla köy ortasında 
              adeta bir ''cennet'' yaratan imam Yaşar Yılmaz'ın, çiftliğindeki hayvanlar 
              arasında bulunan iki devenin, 3 yıl önce bir müridi tarafından getirildiği 
              ortaya çıktı. Jandarma tarafından yapılan çalışmalarda, imam Yılmaz'ın 
              evinin bulunduğu alanı adeta özel bir hayvanat bahçesine dönüştürdüğü 
              anlaşıldı. ''Kümes'' adı verilen ve jandarma tarafından kimsenin 
              yaklaştırılmadığı malikânelerin bulunduğu alanda yapılan sayımda şu 
              hayvanlar bulundu: 
              ''6 devekuşu, 50 yeşilbaş ördek, 6 geyik, 30 denizli horozu ve tavuğu, 1 
              şahin, 3 inek, 7 merinos koyunu, 2 adet tavus kuşu.'' 
              'Baskı yapıyordu' 
              Yaşar Yılmaz'ın ilişkilerinin ve kurduğu Edep Tarikatı 'nın ortaya 
              çıkmasını sağlayan F.Ş 'nin babası Üstün Ş. , Yılmaz'ın evlerinin inşaatı 
              sırasında kendileriyle beraber çalıştığını belirtti. İmam Yılmaz'ın kızını 
              Abdullah Karasoy 'la evlendireceğini söylediğini, ancak kızını kendisine 
              göstermediğini iddia eden Üstün Ş., ''Kızım eşiyle birbuçuk sene bir araya 
              gelmediğini, ayrı odalarda yattığını anlattı. Yılmaz, daha sonra da kızın 
              nikâhını kendi üzerine aldı. Bunun üzerine şikâyet ettik. Bana susmam için 
              Dolayoba'da iki daire verdi. Karşı çıktım. Beni tehdit edip 6 ay boyunca 
              adamlarına dövdürdü'' dedi. 
              Beldede sessiz bekleyiş 
              Tarikat olayının ortaya çıkmasından sonra jandarma tarafından abluka 
              altına alınan Akfırat beldesindeki gergin bekleyiş ise sürüyor. 
              Jandarmaların 24 saat devriye görevi yaptığı köyde hâlâ gazete satılmıyor, 
              kadınların yabancı gördüklerinde yol değiştirdikleri, evlerinin pencere 
              önlerinden içeri kaçtıkları dikkat çekiyor. 
              Jandarmanın, DGM savcılığı tarafından yürütülen soruşturma kapsamında 
              beldede çalışmalarını bir süre daha devam ettireceği bildirildi. 
              Yetkililer, imam Yaşar Yılmaz'ın yaptırdığı kamu alanı üzerindeki 
              binalarla ilgili kararın ise önümüzdeki günler içinde verileceğini ifade 
              ettiler. 
        
               
        
        
