                       
        
        
                
             haber
                   
        YTP lideri Cem: Üretimsizlik, işsizlik ve eşitsizlik ülkenin önündeki 
              engeller 
              Türkiye'yi 3 beladan kurtaracağız 
              Uzun konvoy, az katılım Almanya'da yaptığı ziyaretlerin ardından 
              İstanbul'a gelen İsmail Cem, havalimanından uzun bir konvoy eşliğinde yola 
              çıktı. İl merkezinin önünde, küçük bir kalabalığa seslenen Cem, ''Kapanan 
              fabrikanın, duran tezgâhın memleketi olmayacağız. İnsanımıza iş 
              yaratacağız'' diye konuştu. 
              BARIŞ DOSTER 
              Yeni Türkiye Partisi (YTP) Genel Başkanı İsmail Cem , 3 Kasım 
              seçimlerinden başbakan olarak çıkarsa çok iyi bir başbakan olacağını 
              belirterek partisinin Türkiye'nin yenileşme ihtiyacından doğduğunu 
              söyledi. ''Kızını bale okuluna yollayan da, kızını Kuran kursuna yollayan 
              da bizim insanımızdır'' diyen Cem, unutulanların, unutturulanların, 
              kadınların, gençlerin, yoksulların, emekçilerin, köylülerin, çiftçilerin, 
              5 milyona yakın özürlünün ve ailenin partisi olduklarını belirtti. 
              Cem, saat 13.00 sularında indiği Atatürk Havalimanı'ndan, Şişli Belediye 
              Başkanı Mustafa Sarıgül 'ün organizasyonuyla oluşturulan binlerce araçlık 
              bir konvoy eşliğinde yola çıkarak saat 17.00'de partisinin il merkezine 
              geldi. Yol boyunca havalimanı trafiği tıkandığı için, yolcular YTP 
              konvoyuna sözle ve klakson çalarak tepki gösterirken D 100 karayolu da, 
              YTP konvoyu için trafiğe kapatıldı. Eski partisi DSP'nin, Mecidiyeköy'deki 
              eski il merkeziyle aynı yerde olan YTP İstanbul Merkezi'ne gelirken üstü 
              açık seçim minibüsünden yurttaşları selamlayan, yolda birkaç kez durarak 
              partililerle tokalaşan Cem, kendisi için kesilmeyi bekleyen kurbanları da 
              affetti. Cem, Almanya'da aralarında başbakan ve içişleri bakanının da 
              bulunduğu önemli kişilerle görüştüğünü belirterek ''Türkiye'nin AB ile 
              ilişkilerinde geleneksel destekçisi olan Almanya'nın, Türkiye için neler 
              yapabileceğini konuştuk. Almanya'daki insanımız ve onların temsilcileriyle 
              görüştük'' dedi. Sürekli ''başbakan'' diye anons edilen Cem için, Şişli 
              Belediyesi Esen Spor'lu minik futbolculardan folklor ekiplerine dek geniş 
              bir kesim seferber oldu. 
              Seçimi erteletme çabalarıyla YTP'nin ilişkisini soran bir gazeteciye 
              ''Yakıştırma'' yanıtını veren Cem, Kemal Derviş 'in CHP'ye geçişi için de 
              ''Bizim işimiz değil'' demekle yetindi. Türkiye'nin eski anlayıştan, eski 
              plaktaki eski şarkıdan sıkıldığını, insanımızın heyecanına ve dinamizmine 
              uyması gereken siyasetin yenileşmek zorunda olduğunu vurgulayan Cem, 
              partisine yönelik ilgiden duyduğu memnuniyeti dile getirdi. İl merkezinin 
              önünde, küçük bir kalabalığa seslenen Cem, ''Üretimsizlik, işsizlik ve 
              eşitsizlik belasından memleketi kurtaracağız. Kapanan fabrikanın, duran 
              tezgâhın memleketi olmayacağız. İnsanımıza iş yaratacağız'' diye konuştu. 
              Hırsıza, banka batırana para verenlerin, ''işçiye, çiftçiye, esnafa para 
              verelim'' diyenleri popülizm yapmakla suçlamalarını eleştiren Cem, taş 
              üstüne taş koyan, üretim yapan, istihdam yaratan herkesin partisi 
              olduklarını söyledi. Sevgisizlik ortamına son vereceklerini belirten Cem, 
              ''Yeni Türkiye'nin iktidarı, bütün Türkiye'nin iktidarı olacaktır. Siyaset 
              anlayışımız, atışmak değil, yarışmak üzerine kurulu'' dedi. 
        
        
        TBMM'ye 68 vekil gönderen kentte CHP ve AKP'ye ilgi yoğun, ANAP kaygılı, 
              SP temkinli 
              Partiler İstanbul'da iddialı 
              Meclis'te en fazla milletvekili ile temsil edilen İstanbul bu seçimde de 
              partilerin kıyasıya rekabet edecekleri il olacak. İktidar ortağı DSP, ANAP 
              ve MHP cephelerinde fazla bir hareketliliğin yaşanmadığı kentte, kamuoyu 
              araştırmalarında en yüksek yüzdeleri alan AKP ve CHP yoğun ilgi görüyor. 
              BARIŞ DOSTER 
              Partiler için özel bir önemi olan İstanbul'da, bazı partiler aday bulmakta 
              güçlük çekerken bazıları da yoğun ilgi nedeniyle bunaldı. 18 Nisan 1999 
              genel seçimlerinde TBMM'ye 68 temsilci yollayan kentte, solda CHP, sağda 
              ise AKP'ye yoğun ilgi olduğu gözlenirken hükümetin üç ortağı ve SP'nin 
              biraz durgun ve temkinli oldukları dikkat çekti. 
              CHP hareketli 
              Seçimlerin iddialı partilerinden olan CHP'de, Kemal Derviş 'in partiye 
              katılımı sevinçle karşılanırken bazı CHP'liler, Derviş'in partiye belli 
              oranda oy getireceğini kabul etmekle birlikte, ilk günlerdeki 
              karizmasının, saygınlığının, prestijinin olmadığını vurguladılar. Parti 
              tabanında Derviş'e uzak duran kesimlerin de olduğuna dikkat çeken 
              CHP'liler, ''CHP Derviş'i almakla, hükümetin uyguladığı ekonomik programa 
              ve IMF reçetelerine karşı çıkma hakkını terk etti. Ayrıca, Derviş'le 
              birlikte CHP'ye gelebilecek kimi isimlere, örgüt ve taban itiraz 
              edebilir'' dediler. Sadece 11 ilde önseçim yapılacağının açıklanması da 
              örgütte tepki çekerken yıllardır CHP'de siyaset yapan deneyimli bir isim, 
              ''Önseçim yapılsaydı, örgütteki tüm olumsuz öğelere, yanlış yapılanmalara 
              karşın belli bir ivme kazanılır, heyecan yaratılırdı. Bu olmadı. Şimdi 
              insanlar, hem ülke genelinde hem de örgütte coşku yaratacak, saygı 
              uyandıracak temiz, yetkin, dürüst isimlerin atanmasını bekliyor. Eğer bu 
              olmaz, genel merkez, örgütte yıpranan ama kendisine yakın olan isimleri 
              atarsa, işler karışır'' diye konuştu. CHP'de İstanbul İl Başkanı Cemal 
              Özdemir ve il yöneticileri Ali Uçar , Nurettin Sarıbal , Ayda Özlü Çevik , 
              Ali Cihat Işık , Çetin Soysal ve Ceyhun Yağlıcıoğlu , aday olmak için 
              istifa ettiler. Yedek üyelerin il yönetimine girmesiyle oluşan yönetim 
              tarafından il başkanlığına seçilen Cemal Canpolat , üç dönem Küçükçekmece 
              ilçe başkanlığı yaptığını ve deneyim kazandığını vurgulayarak çağdaş 
              projeler ve başarılı bir sandık örgütlenmesiyle, İstanbul'da birinci parti 
              olacaklarını, partilerini iktidar yapacaklarını söyledi. İstanbul'da 
              Bağcılar, Silivri, Üsküdar, Sarıyer, Adalar, Esenler ve Pendik ilçe 
              başkanları da görevlerinden ayrılarak aday olurlarken, AKP lideri Recep 
              Tayyip Erdoğan ve İstanbul Büyükşehir Belediye Başkanı Ali Müfit Gürtuna 
              hakkındaki yolsuzluk iddialarını gündeme taşıyan ve bunları kitaplaştıran 
              eski İl Başkanı Mehmet Bölük ile İl Genel Meclisi Grup Başkanvekili Nezih 
              Deniz 'in de adaylık düşündükleri öğrenildi. CHP'de İstanbul'un olası 
              adayları arasında Kemal Özden , Berhan Şimşek , Yavuz Top , Ahmet Güryüz 
              Ketenci , Algan Hacaloğlu , Ali Kemal Kumkumoğlu , Mehmet Sevigen , Bülent 
              Tanla , Güldal Okuducu , Mehmet Ali Özpolat , Hasan Fehmi Güneş , Prof. 
              Dr. Reşat Özkan , Prof. Dr. Nurettin Sözen , Prof. Dr. Şener Üşümezsoy , 
              Prof. Dr. Yaşar Nuri Öztürk , Prof. Dr. Ahmet Ercan , Boray Uras , Zülfü 
              Livaneli , Kemal Kılıçdaroğlu ve Şenes Erzik 'in adları öne çıktı. CHP 
              örgütünde özellikle ulusal sol, Kemalist çizgideki partililerin sıcak 
              baktığı isimlerden olan Ankara Üniversitesi Öğretim Üyesi Prof. Dr. Anıl 
              Çeçen ise gazetelerde kendisiyle ilgili çıkan haberleri yalanladı ve 
              ''Aday olursam CHP'den olurum. Ama bu dönem düşünmüyorum. Hakkımda çıkan 
              haberler, ulusalcı, Kemalist isimleri yıpratmaya yönelik'' dedi. 
              YTP'de düş kırıklığı 
              Kemal Derviş'in CHP'yi tercih etmesiyle büyük düş kırıklığı yaşayan Yeni 
              Türkiye Partisi, DSP'nin bir dönem il başkanlığının bulunduğu yerde, 
              Mecidiyeköy'de bir il merkezi tuttu. Henüz İstanbul'da yeterince 
              örgütlenemeyen YTP'nin örgütlenmesinde, geçmişte CHP, eski SHP ve DSP'de 
              siyaset yapan Şişli Belediye Başkanı Mustafa Sarıgül ile İstanbul 
              Milletvekili Hüsamettin Özkan 'ın etkili oldukları ifade edildi. Genel 
              Başkan İsmail Cem 'in de aday olmak için bu kez Kayseri'yi değil, üç büyük 
              kentten birini tercih edebileceği öne sürüldü. 
              DSP il yöneticileri, adaylıkla ilgili her türlü bilginin genel merkezde 
              toplandığını ifade ederken DSP'ye dönen Zekeriya Temizel ve adaylık için 
              başvuran Prof. Dr. Hüseyin Pazarcı 'nın yanı sıra ulusal sol çizgideki 
              bazı sendikacıların da önümüzdeki günlerde DSP'ye katılacakları 
              belirtildi. 
              AKP ilgiden memnun 
              Sağın iddialı partisi AKP'de, İl Başkanı Alaaddin Büyükkaya , 27 il 
              yöneticisi ve 5 ilçe başkanı görevlerinden ayrılarak aday adayı oldular. 
              İl başkanlığına, Milli Görüş çizgisinden gelen Mehmet Müezzinoğlu atandı. 
              AKP yöneticileri, partilerine büyük ilgi olduğunu, milletvekili adayı 
              olmak için İstanbul'da yaklaşık 1500, Türkiye genelinde ise 10 bin kişinin 
              başvuruda bulunduğunu öne sürerken resmen başvuranların sayısının 3 bin 
              dolayında olduğu saptandı. AKP'liler, partilerine ilişkin tek 
              belirsizliğin, genel başkanları Erdoğan'ın durumu olduğunu vurguladılar. 
              ANAP'lılar endişeli 
              Prof. Dr. Ahmet Mete Işıkara 'yı saflarına katan ANAP, medyatik isim 
              arayışlarını yoğunlaştırdı. ANAP örgütünün ciddi bir baraj kaygısı 
              yaşadığı gözlenirken örgütten çok sayıda ismin, baraj korkusu ve 
              sıralamada nereye konacağını bilememesi nedeniyle milletvekili adaylığı 
              için başvurmadığı vurgulandı. İstanbul İl Başkanı İbrahim Taşkın , il 
              yönetiminden Mahmut Ekşi ve Osman Dinç ile Beyoğlu, Gaziosmanpaşa ve 
              Sarıyer ilçe başkanlarının, görevlerinden ayrılıp aday oldukları 
              belirtildi. Örgütü iyi tanıyan ve tabanda siyaset yapan bir isim olan 
              Yaşar Okuyan 'ın istifası da moralleri bozarken kimi ANAP'lılar, '' Mesut 
              Yılmaz 'ın bile, hemşerisi olan Recep Tayyip Erdoğan faktörünü de dikkate 
              alarak Rize'den çekindiği, bu nedenle İstanbul 1. bölgeden aday 
              olabileceği ifade ediliyor'' diye konuştular. Kulislerde, ANAP'ın, 3 
              Kasım'da Kürt kökenli yurttaşların yoğunlukta olduğu yerlerde, HADEP 
              tabanına sıcak gelebilecek adaylar gösterebileceği de öne sürüldü. 
              DYP bu kez iddialı 
              DYP'de İl Başkanı Süleyman Soylu 'nun yanı sıra il yönetiminden Remzi Şen 
              , İskender Oflaz , Aydın Ağaoğlu , Feza Gülfidan ve Mustafa Yelkenci ile 
              Üsküdar ve Avcılar ilçe başkanları, görevlerinden ayrılıp aday adayı 
              oldular. Soylu'nun yerine il başkanlığına Seyit Şahin atanırken geçen 
              seçimlerde, genel başkanları Tansu Çiller 'le birlikte Celal Adan ve Hayri 
              Kozakçıoğlu 'nu TBMM'ye gönderen DYP'liler, bu kez iddialı olduklarını, 
              İstanbul'daki oylarını arttıracaklarını öne sürdüler. MHP'de İl Başkanı 
              Hasan Hüseyin Ceylan , görevinden istifa ederek aday olduğunu açıkladı. 
              SP temkinli 
              Saadet Partisi'nde İstanbul il yöneticilerinin büyük çoğunluğu, 
              görevlerinde kalmayı tercih ederken yıllardır Milli Görüş çizgisinde 
              siyaset yapan bir isim, ''AKP'nin yakaladığı rüzgâr, SP'nin anketlerde 
              zayıf görünmesi ve Necmettin Erbakan 'ın durumunun belirsizliği nedeniyle 
              şu anda bir durgunluk söz konusu. SP'liler temkinli davranıyorlar'' diye 
              konuştu. 
              SP'liler, örgütün kök salmış, deneyimli, güçlü isimlerinin büyük bölümünün 
              SP'de kaldığını, AKP'ye gitmediğini belirterek bunu dikkate alan AKP'nin 
              de pek çok yerde, geleneksel Milli Görüş tabanına sıcak gelecek isimleri 
              listelere koyacağını savundular. 
              HADEP arayışta 
              ÖDP ve EMEP'le ittifakı görüşen HADEP'in, seçimlere tek başına da 
              girebileceği belirtilirken, parti kulislerinde, ittifak arayışlarının 
              sürdüğü, SP ile de henüz köprülerin atılmadığı ifade edildi. 
        
        
        Başbakanlık, Diyanet Vakfı hakkında yolsuzluk iddiaları nedeniyle 
              soruşturma başlattı 
              5 koldan inceleme 
              Cumhurbaşkanlığı Devlet Denetleme Kurulu'nun 1998'de hazırladığı ancak 
              Hüsamettin Özkan'ın Diyanet'ten sorumlu Devlet Bakanı olduğu dönemde 
              işleme konulmayan dosya Ecevit'in talimatıyla incelemeye alındı. 
              Hazırlanan raporlarda, Türkiye Diyanet Vakfı, usulsüz ve gereksiz arsa 
              alımı, yasal olmayan şirket iştirakleri ile suçlanıyor. 
              EBRU TOKTAR 
              Başbakanlık, Türkiye'nin en büyük vakıflarından biri olan Türkiye 
              Diyanet Vakfı'na geniş kapsamlı yolsuzluk soruşturması için düğmeye bastı. 
              Başbakan Bülent Ecevit , Başbakanlık Teftiş Kurulu'nu harekete geçirirken, 
              İçişleri Bakanlığı da Cumhurbaşkanlığı Devlet Denetleme Kurulu tarafından 
              vakıf hakkındaki yolsuzluk raporunu uzun süre işleme koymayan Diyanet 
              Vakfı yöneticileri hakkında Ankara Cumhuriyet Savcılığı'na da suç 
              duyurusunda bulundu. 
              Başbakanlık, Diyanet İşleri Başkanı Mehmet Nuri Yılmaz 'ın mütevelli 
              heyeti başkanı olduğu Türkiye Diyanet Vakfı hakkındaki yolsuzluk iddiaları 
              ile geniş kapsamlı inceleme ve soruşturma başlattı. Ortaöğrenim ve 
              yükseköğrenim öğrencilerine yurt genelindeki 240 yurdu ile hizmet veren, 
              50 bine yakın öğrenciye burs dağıtan, 16 yayınevi ile matbaacılık ve 
              pazarlama alanında etkinlik gösteren, çok sayıda iştiraki bulunan, 29 
              Mayıs Tıp Merkezi ile Ankara ve İstanbul'da sağlık hizmetleri veren vakıf, 
              ''incelemeye alınınca'' çok sayıda usulsüzlüğe rastlandı. Cumhurbaşkanlığı 
              Devlet Denetleme Kurulu tarafından 1998 yılında belirlenen usulsüzlükler, 
              bir raporla Başbakanlık'a da iletildi. Ancak dönemin Diyanet'ten sorumlu 
              Devlet Bakanı Hüsamettin Özkan döneminde bu raporlar işleme konulmadı. 
              Özkan'ın bakanlıktan ve DSP'deki görevinden istifasının ardından, bu dosya 
              hızla işleme alındı. 
              Başbakanlık Teftiş Kurulu, Başbakan Ecevit'ten suçlamaların araştırılması 
              ve derinleştirilmesi için ''olur'' istedi. Başbakanlık Teftiş Kurulu, 
              Ecevit'in talimatıyla dosyayı 5 koldan inceleme başlattı. Kurul, İçişleri 
              Bakanlığı'na koordinatörlük görevi verirken, Maliye Bakanlığı, Türkiye 
              Diyanet Vakfı ve Vakıflar Genel Müdürlüğü'nün müfettişlerinden bir çalışma 
              grubu oluşturdu. Yapılan incelemeler kapsamında çok sayıda rapor 
              hazırlandı. Raporlarda, vakfın, birçok şirketle izin almadan iştirake 
              girdiği, bazı emlak alımlarında ve inşaat işlerinde usulsüzlük yaptığı 
              saptamasına yer verildi. Özellikle gereksiz yere alınan gayrimenkullere 
              dikkat çekilen raporda, ''Vakfın en son Polatlı'da aldığı arsa için 
              Vakıflar Genel Müdürlüğü'nden izin almadığı, üstelik böyle bir menkule de 
              ihtiyacının olmadığı'' vurgulandı. Raporda, vakfın hızla büyüyen 
              yapısının, yasal olmayan işlemlerle gerçekleştiğine de dikkat çekildi. 
              Raporda, vakfın kuruluş senedinde yer alan ''toplumun din konusunda 
              aydınlatılmasında Diyanet İşleri Başkanlığı'na yardımcı ve destek olmak, 
              gereken yerlerde cami yapıp donatmak, fakir hastalar için tedavi kurumları 
              açıp işletmek, zekat, fitre gibi müslüman yurttaşlar tarafından yapılacak 
              yardımları şartlarına uygun olarak toplumdaki ihtiyaç sahiplerine intikal 
              ettirerek, sosyal yardım ve hizmeti geliştirmek'' amacı dışında 
              etkinlikler yaptığına da dikkat çekildi. 
              Vakıf yöneticilerine suç duyurusu 
              İçişleri Bakanlığı da, 17.2. 2002 tarihli tevdi raporunu Başbakanlık'a 
              iletirken, ilgililer hakkında yasal işlemi başlatmayan Türkiye Diyanet 
              Vakfı yöneticileri hakkında ''görevlerini kötüye kullandıkları'' 
              gerekçesiyle dün Ankara Cumhuriyet Başsavcılığı'na suç duyurusunda 
              bulundu. Başbakanlık da daha önce Türkiye Diyanet Vakfı hakkında inceleme 
              yapan Vakıflar Genel Müdürlüğü müfettişleri hakkında ''eksik soruşturma'' 
              yaptığı gerekçesiyle suç duyurusunda bulundu. 
              Raporda; vakfın mütevelli heyeti başkanı olan Diyanet İşleri Başkanı 
              Mehmet Nuri Yılmaz 'ın yanısıra mütevelli heyeti üyeleri olan Mehmet 
              Altunkaya , Ahmet Yayla , Yusuf Kalkan , Hüseyin Çınar ve Şemsettin 
              Yızırlı da suçlandı. Yılmaz'ın bu suçlamalar nedeniyle oldukça tedirgin ve 
              kaygılı olduğu öğrenildi. 
        
        
        
        
