                       
        Haritanın Yırtılan Yeri
        Cezmi Ersöz
           1994
           
             Anı
                   
        
        "İNSANLAR DÜŞÜNCE AÇLIĞINDAN ÖLÜYOR"
 
        Cumhuriyet tarihine "zulmün kalesi" olarak geçecek olan Diyarbakır Cezaevi'nde 8 yıl, Şanlıurfa Cezaevi'nde 8 yıl, Ceyhan'da 2,5 yıl tutuklu kalan Şükrü Gülmüş'ten beni dilsiz bırakan açıklı serüvenini dinliyorum şimdi de: PKK hareketinin içinde olmaktan dolayı hüküm giymiş. Kendisine yüklenen bütün "suçlardan" beraat etmiş: "Devlet bana şimdi bana borçlu" diyor.
        1991 yılının ilk ayında dışarıdaki hayata adımını atmış: Şimdi 40 yaşında, Yeni Ülke dergisinin İzmir temsilciliğini yapıyor; onu gerçek ve cesur kılan tek bir aşka inanıyor: Toplumsal mücadele aşkı...
        Diyarbakır Cezaevi'ne dönüyoruz bir kez daha. Aşkını alevleyen üç eylemi anlatıyor peşpeşe; 21 Mart'ta (1982) Mazlum Doğan'ın "Çağdaş Kawa" olması. Yine 1982'de, bu kez 18 Mayıs'ta dört arkadaşının kendilerini yakmaları. Ferhat Kurtay, Necmi Oner, Eşref Anyık ve Mahmut Zengin zulme karşı bedenlerini ateşleyerek yeni bir tarih başlatmışlar: "4'lerin gecesi," Ve 1 Temmuz'da başlayan büyük ölüm orucu: Hayri Durmuş, Ali Çiçek, Akif Yılmaz ve Kemal Pir'in hayatını yitirdiği bu ölüm orucu Türk ve Kürt halklarının kardeşliğine adanmış...
        Kendini yakan arkadaşlarından birkaç anekdot aktarıyor: Bedenlerini tutuşturan ateşi cezaevi idaresinin Atatürk'ün veciz sözlerini yazmaları için verdikleri tiner ve yağlı boyalardan elde etmişler. Yanan elleri demir parmaklıklara yapışıp kalmış. Bu kömürleşmiş, ama parmaklıklara yapışmış elleri gören nöbetçi savcı, "Bu nasıl yürektir?" demiş. Şükrü Gülmüş ise 4'lerin ölümüne, "onurlu bir gün, bir ömre bedeldir" diyerek bir anlamda sevinmiş. Acı oturmuş gözlerine bakarak onu anlamaya çalışıyorum, ama mümkün mü? Aramızda bir coğrafya farkı var, onunla. Acısı, tanık olduğu günler karşısında dilsizliğim sürecek gibi. Annesin'in ve babasının yürekleri onca zulme dayanamamış, 20 gün arayla terketmişler bu dünyayı, bu acılı coğrafyayı...
        11 yıl sonra dışarı çıkışını her şeye rağmen şanslılık olarak görüyor. Çünkü birçok arkadaşı hâlâ içerde. Dışarda en çok siyasi eylemler karşısında kendisini yabancı hissetmiş Şükrü Gülmüş. "Değerlere bağlıyımdır, ama yıllarca cam bir kavanoz içinde yaşamaktan dolayı eylemlere yabancı kalmıştım" diyor.
        Bütün bunların dışında, hapishaneye girerken evli ve iki bebeğin sahibidir. Çıktığında ise bu bebekler ergenlik çağına girmişlerdir artık. Ve geçim sıkıntısı bir başka zincirdir boynunda. "Eşime ve çocuklarıma karşı aile reisliği görevimi yapamadım, onların sorumluluğunu alamadım, çocuklarımın sadece fiziki babası olabildim" diyor.
        Önce Batman'da kalan eşini ve çocuklarını alıp, bir hapishane arkadaşıyla birlikte İzmir'e yerleşmişler ve onun da ailesi yanında olmak üzere ortak bir ev tutmuşlar. Bu mutlu komün hayat 6-7 ay sürmüş. Sonra, sonra paraları bitmiş, Şükrü Gülmüş eşini ve çocuklarını tekrar Batman'a geri yollamış.
        İzmir'de üç arkadaş bir büfe açmaya karar vermişler. Şükrü Gülmüş annesinden kalan bir evi satıp ortak olmuş. Büyük umutlarla başlamışlar işe. Ancak devreye büfede gözü olan bir iş adamı girmiş ve belediye iki gün sonra gelip ruhsatlarını iptal edip büfeyi kapatmış. Üç arkadaş elleri böğürlerinde kalmış. Şükrü Gülmüş ise bu şekilde elinde olan üç beş kuruş parayı da heba etmiş, kendi deyişiyle "sermayeyi kediye yüklemiş". Hapishanede düşünü kurduğu "Kimlik" adlı kitapçı dükkânını açmak için de artık hiç parası kalmamış. "Ben ticari ahlâkı bilmiyorum. Ticarette ayakta kalmak için birilerinin hakkını sömürmek gerekli. Bunu nasıl yaparım?" diyor. "Ticaret küçük hesaplar demektir, insan bundan ve bencilce sevgilerden kurtulmalıdır" diye ekliyor. "Nasıl bencilce sevgiler?" diye soruyorum. "Toplumsal aşk dışındaki sevgilerde sahiplenme, bencillik var. Toplumsal doktorlarım sayesinde bu hastalıklardan kurtuldum" diyor. Kafasındaki yargıları Ali Fırat'ın "Kişilik Sorunu" kitabını tekrar tekrar okuyarak çözmüş.
        Onun kafasında artık bireysel aşka hemen hiç yer yok. "Bakıyorsunuz iki kişi birbirini sevince kaçıp gidiyorlar. Oysa en fazla nereye kaçarlar? Gidip kendilerine bir ev kuracaklar, o eve hapsolacaklar, düzenle bütünleşecekler buna "sevgi", "aşk" diyecekler" diyor. Söz bu defa Newroz'da yaşanan katliamları protesto etmek için kendisini yakan Kadifekaleli Rahşan Demirel'e geliyor. Rahşan'ın annesinin: "Benim kızım kimseye sevdalı değilmiş, tek sevdası onun toplumuymuş" dediğini aktarıyor. Şükrü Gülmüş bu sevdanın "Leyla ile Mecnun", "Romeo ile Jüliet" arasında yaşanan sevdadan daha yoğun ve daha kutsal olduğunu söylüyor. Ve söz birden cinsel aşka sıçrıyor. Bu konuda da bir inanç adamı, bir ruhani tavrıyla konuşuyor. Cinselliğin, sıfırlanmasa bile beynin emriyle güçlü denetim altına alınabileceğine inanıyor. "Bana bu et parçasının sertleşmesiyse, varsın olmasın o erkeklik. Ama bence erkeklik, ölürken bile ayakta ölmektir. Mesele zürriyet ise halkımızın birçok çocuğu var, onları kendi çocuğumuz gibi severiz, olur biter" diyor. Dedim ya 11 yılın sonunda kendisini bir inanç adamı, bir ruhani şövalye gibi hissediyor diye. Nitekim sık sık Melle Abdurrahman'ın sözünü tekrarlaması bundan: "Biz bugünün ashabileri (idealistleri) olabilmeliyiz". Bugünün idealisti olabilmenin sırrını zulme gösterdiği dirençte arıyor. Diyarbakır Cezaevi'nin seçme askerleri kendisini döverken o bütün bunlara gülüyormuş. Acıyla da, nefretle de olsa gülüyormuş. Aklıma hemen Andrey Voznesenski'nin dizesi düşüyor: "Kalbura dönmüş bedenim, gülüyorum". Ancak bir işkence türü var ki, onun anlamı Şükrü Gülmüş için çok açık. Cop sokmanın toplumu "kadınlaştırma" amacı taşıdığına inanıyor. Yani baskı altına alınmış, ezik, sindirilmiş...
        Türkiye devrimci hareketini bir yenilgiler tarihi olarak görüyor. Güçlü bir devrimci potansiyel olmasına rağmen Türkiye'de henüz bir demokratik cephenin hâlâ kurulamadığını belirtiyor. "Devrimci tekne insanı hem düşünce açlığından kurtarır, hem de doyurur. Ne yazık ki, birçok insan düşünce açlığından ölüyor" diyor.
        
        Ateş Altındaki Ülkeden İnsan Manzaraları

        
        ÇOCUKLARININ DAĞA ÇIKMASINDAN GURUR DUYAN AİLELER

        Hayatımda hiç bu kadar ölüm duygusuna yaklaşmamıştım. Ölüm bu kadar benim için sıradan ve gerçek bir şey olmamıştı. Bir belirsizliğe yola çıkmıştık sanki. Karanlığın yüreğine gelmiştik. Acının ve zulmün neredeyse günlük bir ekmek gibi olduğu Batman'daydık işte Son günlerde gidilmesi cesaret işi olan Batman'daki Halkın Emek Partisi'ne giriyorduk.
        Her tarafa yoksulluk ve kırgınlık sinmiş. Batmanlı 5-10 genç saygılı bir çekingenlikle ellerimizi sıkıyorlar. Bu yörelerde "kürsü" adı verilen küçük taburelerine oturmuş bize bakıp duygularımızı anlamaya çalışıyorlar. Biz başka bir coğrafyadan geliyoruz. Onlar ölümün sınırında yürüyorlar, bize ise değerlendirmek düşüyor bütün bunları. Bu uzaklıktan ürkerek: "Nasılsınız?" diye soruyorum. İşte o zaman onlarca ölüm ve dehşet öyküsünü dinlemeye başlıyoruz. Köy baskınları, toplu gözaltılar, sabahlara kadar süren sınır boyu çatışmaları, hain pusular, kaybolan ve bir daha hayatlarından haber alınamayan her yaştan insanın trajedisi. Ve hemen her gün arkasından tek kurşunla öldürülen yurtsever, demokrat insanlar...
        
        DEVLET BATMAN'DAKİ MEÇHUL KATİLİ KORUYOR MU?

        Buranın "kötü adam"ı yörede "Hizbullahçı" diye tanınan devlet tarafından kiralanmış profesyonel katildir. Kurbanının ta yanı başına gelip onu tek kurşunla bu hayattan ayıran ve sonra karanlık ve yoksul sokaklarda kaybolan meçhul bir katildir bu yörede "Hizbullahçı". Ve anlatıldığına göre asla yakalanmayan bu meçhul katil geçtiğimiz bayramın arife günü Silvan'da Doktor Emin Ayhan'ı kahvede birkaç polisin arasında otururken yine o tek kurşunla öldürmüştü. Doktor Emin Ayhan'ın suçu kendisini yöre halkına sevdirmesiydi. İbrahim Demirhan isimli, tütün satıcısı ise 9 Haziran'da öldürülmüştü.
        Bu yazıyı yazarken ise Batman İnsan Hakları Derneği Başkanı Sıddık Tan'ın yine o meçhul katil tarafından öldürüldüğünü duyuyordum. Evet, şimdilik Batman'ı "kötü adam" neredeyse teslim almıştı. Akşam saat 7'den sonra herkes korku ve kaygıyla evine çekiliyordu. Devlet bu meçhul katili biliyor ve koruyor muydu?
        HEP binası giderek kalabalıklaşıyor. Çaylar ikram ediliyor. Kaçak sigaralar sarılıyor. Ölüm nereden gelirse gelsin insanlar kendilerine bir yaşama iklimi kuruyorlardı. Artık şiddet hayatlarının bir parçasıydı bu insanların. Zor, kültürlerinde vardı.
        Batman'ın civar köylerinden birinden gelen yaşlı bir adam öfkeyle, "Aslında halkımız isyan için hazır beklemektedir. Ama şimdilik susuyoruz ve bekliyoruz" diyor. Sonra bu sözün üzerimizdeki etkisini ölçmek için bize dikkatle bakıyor. Biz bu "isyan" sözüyle sarsılmışken genç bir çocuk hemen arkasından birkaç gün önce dayısının kaybolduğunu, nereye başvursa haber alamadığını söylüyor. Biz sustukça hep ölüm haberi duyuyoruz. Bir süre sonra anlıyoruz ki, bu coğrafyada yaşamak hakkı için ölünüyordu.
        Burada artık ne işsizlik, ne yoksulluk, ne ekonomik sıkıntılar asli sorun. Konuştuğum her yaştan Batmanlı, "Yoksul da olsak yaşarız, ama yeter ki bizi öldürmesinler, can güvenliğimizi sağlasınlar" diyordu.
        Geçen ay Batman'ın HEP bürosunu ziyaret etmek isteyen yabancı bir heyet otobüs garajından HEP binasına gelememişlerdi. Polisin baskılarından yılan yabancı heyet garajdan HEP'e telefon açmışlar, oraya bir türlü ulaşamadıklarını, polisin engellediğini, bir şeye ihtiyaçları olup olmadıklarını sormuştu. Sonra da otobüslerine binip bölgeden uzaklaşmışlardı.
        
        BATMAN'DA BÖL-YÖNET POLİTİKASI

        Bir süre sonra Batman HEP İl Başkanı Salih Özdemir'le tanışıyoruz. Ağırbaşlı, içten bir insan. Yörenin en sevilen, en güvenilen insanlarından biri. Ve kendisi gibi olan birçoğu gibi o meçhul katilin namlusunun ucunda yaşıyor. Salih Özdemir Batman'ın çok zor günler geçirdiğini, baskı ve zulmün özellikle DYP-SHP koalisyonu iş başına geçtikten sonra arttığını, 12 Eylül'de dahi bu denli zorbalığın ve faili meçhul cinayetin yaşanmadığını söylüyor. Koalisyon kurulalı beri buradaki özel timin sorgusunda iki genç hayatını yitirmiş. 16-17 yaşlarında bir köylü çocuğu PKK'ye yataklık yaptığı iddiasıyla yakılmış, hastaneye son anda kaldırılarak kurtarılmıştı. O meçhul katillerin yaşadığı gece korunduğu mahalleler türemişti. Yöredeki bir güvenlik yetkilisi Salih Özdemir'e bir keresinde neredeyse alaylı bir şekilde "Bir sizden bir onlardan ne olacak bu işin sonu?" demişti. Batman'da devletin böl yönet politikası şimdilik tutmuştu, ama sonra?
        
        BÜTÜN DUYGULAR AYAKTA

        Buralara gelmeden önce PKK hareketine karşı hep mesafeli bir tutumum vardı. Her tür şiddete karşı olduğum için PKK'ye ve onun yöntemlerine karşı bu tutumum hep sürmüştü. Ancak benim bu mesafeli tavrımın ne önemi vardı. Batman'da PKK halk arasında belirli bir taban yaratmıştı. Batmanlı bir köylü oğlunun gerilla olarak dağa çıktığını duyunca bundan kendine büyük bir şeref payı çıkartıyordu. Bu kıvanç duygusu ki, gencecik oğlunu belki de bir daha göremeyecek olan bu yaşlı adamın derin acısını bastırıyordu. Artık aileler çocuklarının dağa çıkmasından eskisi gibi endişe etmiyorlardı. Aksine teşvik edenler bile vardı. Her şey bize batıdan ve bu büyük şiddetin uzağından gelenlere anlaşılmaz geliyordu çoğu kez...
        PKK'ye yakınlık, zenginlik ya da yoksulluk ölçülerine göre pek değişmiyordu. Yine yöredeki güçlü bir aşiretin ileri gelenlerinden biriyle PKK hareketini konuşuyorduk. PKK'nin Kürt halkı üzerine yüklediği bazı sorumluluklardan bahsettim ona. Ve Kürt halkının mücadelesini daha legal yollara taşıması gerektiğini belirttim. Bu anlamda HEP hareketinin titizlikle değerlendirilmesi gereken bir şans olduğunu vurguladım. Bu namazında niyazındaki adam PKK hareketine yoğun bir sempati duyduğunu açıkça söylüyordu. Hayretle dinliyordum. Bu insanlar için PKK bir kurtarıcıydı. İş legal yolların çoktan dışına taşmıştı. Şiddeti meşrulaştıran devletti ve devlet bütün yaklaşımları, diyalog arayışlarını tek taraflı çiğnemişti. Pek geriye dönüş yolu yoktu. Hem PKK artık iki ayrı düzenli ordu kuracak güce erişmişti. Bu gerçeği kabul etmekten başka yapacak bir şeyim yoktu o an.
        Evet, bu acılı coğrafyada çok insanın kanı dökülecekti. Belliydi. Peki niyeydi bu denli acı, bu kadar çok ölüm? Çünkü artık bu acılı coğrafyada yaşamak için ölünüyordu. Ölüm, "çekilen zulümlerin sonraki bir zamana itilmiş ve belirsizliğe atılmış mükafatı" gibiydi buralarda. Bütün duygular ayaktaydı...
        
        ÖLDÜRÜLEN GERİLLANIN ARKASINDAN HALAY ÇEKİLİYOR

        Kürt hareketinin "Botan" diye adlandırdığı bu yörenin literatürü biz Batılılar için çok farklıydı. Bu yörede gençler, uzun ve mutlu yaşamaktan çok cenazelerini düşünüyordu. Yörede tanıştığım bir PKK sempatizanı genç, iki tür ölümden bahsediyordu bana. "Şerefli" ve "şerefsiz". "Gerilla olarak ölürsem" diyordu, "Cenazeme binlerce kişi gelir. Gece ateşler yakılır. Anam ve akrabalarım halay çekerler. Cenazeme savaşçılar katılır. Babam gururlanır. Adım Kürdistan mücadelesinin tarihine altın harflerle yazılır. Ya bir hain olarak ölürsem, o zaman ne olur? Bu yöre halkı hainleri mezarlarına bile koymuyorlar. Geçende bir Hizbullahçı öldürülmüştü bizim ilçede. Belediye mezarlığa gizlice gömmüş. Bunu duyan halk gidip mezarlıktan cesedi çıkartmışlar; bir köşeye atmışlar. "Bir hainin bizim mezarlığımızda yeri yok demişler." Sonra belediye o cesedi at arabasıyla götürüp nehire atmış." Evet, doğruydu. "Botan" denilen bu acılı yörede öldürülen gerillanın annesi, oğlunun cenazesinde gururla ve acısını ta yüreğinin içine gömerek halay çekiyordu. Bu yörenin yaşama ve direnme şuuru buydu artık...
        
        GENÇLİĞİ YAŞAMADAN DAĞA ÇIKMAK

        Yine Botan'da bir şehirden bir ilçeye giderken otobüste tanıştığım genç bir kızın ağzından "gerilla" sözünün sıcak bir yakınlıkla çıktığını duymuştum. Üniversite sınavında başarılı olamamıştı. Gününü kitap okuyarak geçiriyordu. Hiçbir sosyal hayatı yoktu. Bizimle mutlaka görüşmek istediğini söyledi. Söz konusu ilçeye geldiğimizde telefon numarasını aldım. Ancak özel timin soluğunu ensemde hissediyordum bu arada.
        Korkum, bizimle konuştuğunu gören özel timin kızın canını yakmasıydı. Akşam bir evde bu kızın kardeşleriyle buluştuk. Pırıl pırıl gençlerdi. Ama hepsi çok kırılmışlardı. Gençlikleri yanmıştı. Otobüste tanıştığım kız, onca vahşetin içinde bana yaşanması gereken bir hayat olduğunu hatırlatmıştı. "Bir erkek arkadaşımızla ilçenin parkına gitsek hemen söz olur, evden dışarı çıkamayız. Her anlamda büyüklerimizin baskısı altındayız."
        Evet, ne olursa olsun hayat devam ediyordu. 15 yaşındaki bir kız sevdiği bir erkek arkadaşıyla parka gidip oturup konuşmak istiyordu. Bizim ilçelerimize gelişimize çok sevinmişlerdi. Yeni bir yüzdük, yeni soluktuk onun için. Yaşamdık. Ancak gidilecek yerlerimiz vardı. Fazla oturamadık. İzin istedik onlardan. İçimiz buruk oldu ayrılırken. Yarım yamalak, "Bir başka gelişimizde görüşürüz" dedik.
        Yolda tanıştığım bir başka genç kız ise "Beni bir daha göremeyebilirsiniz" dedi, kırgın bir ses tonuyla. Şüphesiz birçokları gibi, o da dağa çıkacak, gerilla olacaktı. O mahzun kasabasında bir erkek arkadaşıyla bir akşam üstü parkında doyasıya konuşmadan, dertleşemeden dağlara, ölümlere çıkacaktı. Hayatımın en zor vedalaşmalarından biri olmuştu bu.
        
        DEVLET MEMURU OLMAK AYIP SAYILIYOR

        Bu evde tanıştığım bir başka genç kız ise beni hayli şaşırtmıştı.
        
        
        
