                           
             Kum Saatini İzlerken
             Nermin Abadan Unat
                  
                özyaşam öyküsü
                   
        Nice yıllar sonra Şerif Mardin'in XIX. yüzyılda İstanbul'da yaşayan alafranga delisi züppeleri keskin bir fırça ile tasvir eden Ahmet Mithat Efendi'nin Felâtun Bey ile Râkım Efendi romanı konusundaki denemesini okuduğum zaman, bunun en canlı bir örneğini  vaktiyle İzmir'de yaşadığımı anladım. Yengem ufak tefek, bir ölçüde Tatarı andıran, çekici, albenisi olan bir kadındı. Aklı fikri moda, beğenilmek, batılı gibi giyinmek ve hareket etmekti. Elinden birçok marifet gelirdi: saç yapmak, dikiş dikmek, nakış yapmak, güzel sofra kurmak. Kırık dökük Fransızca bildiği için ilk Türkçe derslerimi aslında ondan almış sayılırım. Çocukları ile günümüz anneleri gibi meşgul olmazdı, yani onlara kitap okumaz, onlarla oyun oynamazdı. Münasebetsiz işlere kalkıştıkları zaman hemen bir tokat patlatırdı. Benim gibi ömründe sadece bir kez babası tarafından yumuşak bir biçimde "okşanmış" bir insan için bu tür muameleler dehşet verici idi. Fırtınanın yaklaşmakta olduğunu sezinlediğim an kaçardım, zira bana göre dayak yemek çok  alçaltıcı bir muamele sayılırdı. Buna katlanmamak ise bir türlü ısınamadığım halamın evine dönmek anlamına gelecekti. Birlikte sokağa çıkılacağı zaman yengeme bir fayton çağrılırdı. O zamanki İzmir'in tenha Birinci Kordon'una ya da başka yerlere atlı araba ile gitmek çok hoşlandığım bir işti. Belli aralıklarla rahmetli babaannemin Tilkilik'teki evine giderdik. Cavide o sıralarda henüz evlenmemiş, kimine göre evde kalmış, yirmiyi aşkın alımlı, uzun boylu bir genç kızdı, İbrahim ise İstanbul'daki okulunu bitirememiş bir aylaktı. Cevat ağabeye gelince, o halam evlendiğinde beş yaşında bir çocukmuş. Halama "Valide hanım" diye seslenirdi. (Uzun süre "Valide" kelimesinin bir şahıs ismi olduğunu sanırdım). Boşnaklığı ile her vesile ile övünen, öğrenim derecesi meçhul, tipik bir Türk erkeği sayılırdı. Dünyadaki baş görevinin ailenin namusunu korumak olduğuna inanmıştı. Evde özgürlüklerin alanını belirleyen o idi. Bağımsız bir uğraşısı olmadığı için amcam onu yanına almıştı. Ziyarete gittiğimizde yengem "hanım abla" dediği görümcesine yani halama bazı hususlarda danışırdı, halam da oturduğu sedirin önüne mangalını çekerdi. Maşası ile küllere gömmüş olduğu kızgın, azıcık nara benzer odun kömürü parçaları çıkarıp, ikili cezvesini sürer, kahveleri pişirirdi. Onu seyretmeye bayılırdım, baka baka alaturka kahvenin nasıl usturubu ile pişirilmesi gerektiğini öğreniyordum. Halam da tipik bir Boşnak sayılırdı. Yılların getirdiği üzüntüler uzun yüzünde derin kırışıklar yaratmıştı. Giyimine meraklı değildi. Renkleri nötr olan küçük desenli entariler giyer, sokağa çıktığında üzerine siyah bir manto giyer, başına siyah krepten bir eşarp bağlardı. Bu geleneksel görünüşüne karşın çok uyanık, yeni bilgiler öğrenmeye meraklı bir insandı. Atatürk 1928'de harf devrimini başlattığı ve bu amaçla Halk Okullarını kurduğu zaman, hemen okula kaydolanlardan birisi halamdı. Bu sayede rahatça okur yazardı, dolayısıyla akranlarına önemli bir fark atmıştı. Halamın merakı bununla da kalmamış, dönemin kız enstitülerinin yetişkinler için açmış olduğu Biçki/Dikiş kurslarına devam etmiştir, bu sayede çok sevdiği kızı Cavide'ye bir sürü elbise, tayyör dikebiliyordu. Yemek pişirmekteki marifeti ise herhalde ailesinden ona geçmişti. Halamı yufka açarken seyretmek de ayrı bir keyifti. Puf böreği yapmak için incecik açmış olduğu yufkaları bir jongleur marifeti ile havaya atar, yakalardı. Bugün sağ olsaydı, herhalde rağbet gören bir "Türk yemekleri" kursu açardı. Onun da geliri yoktu, ara sıra amcamın kendisine sessizce harçlık verdiğine şahit olmuştum. Gelin/görümce açıkça kavga etmemekle beraber, araları pek uyumlu değildi. Yengem halamı dedikoduculukla suçlar, halam ise yengemi hafifmeşrep, havaî ve müsrif bulurdu. Ailenin topluca kamuya açık bir yere, bir lokanta ya da o zamanın terimi ile gazinoya (açık hava kahvesi) gittikleri pek nadirdi.
        
        Bayramlaşma

        Aileyi bir araya getiren en önemli günler dinî bayramlardı. Ben de böylece ilk defa Şeker Bayramı, daha sonra Kurban Bayramı'nda bu günlere özgü geleneklere tanık olacaktım. Sabri amcam yaşça değil, fakat toplumsal statü açısından ailenin piramidinin tepesinde yer aldığından, bayramın ilk günü herkes onun evine gelirdi. Oysa Ayvalık'ta Kuvayı Millîye'de görev alıp düşman ile çarpışan miralay Tahir amcam daha yaşlı idi, o Karşıyaka'da otururdu. Ne var ki yatalak karısının ölümünden sonra otuz yıla yakın bir süre, karısına bakan kadınla karı koca gibi yaşadığından ailenin içinde fazla itibarlı sayılmıyordu. Bayramın ilk günü gelenler arasında kardeş torunu olan Güzelyalı'da oturan akrabalarımız vardı. Bunlar içinde amcamın çok değer verdiği, daha sonraları İstanbul'un sayılı avukatları arasında yer alan Baha Akel'in annesi Zehra halamla kızı, yaşıtım ve adaşım olan Nermin; keza Küçükyalı'da oturan ve İzmir'in tanınmış bir gazetecisi ile evli olan Saniye halam, oğlu Kemal ve akranım sayılan kızı Müstecap, askerî kariyerini noktaladıktan sonra gümrük işleri ile uğraşan Sami Bey'le evli kızı Nüveyre abla ve oğlu Pulat, bir hava subayı Nuri Bey'le evli ikinci kızı Mesude ve oğlu Okan yer alıyordu. Saniye halamın evli kızları çok güzeldi, onlar da son modaya uygun giysileri ve açık başları ile gerçekten batılı bir görünüm yansıtıyorlardı. Buna karşın halamın kuşağından sayılan kadınlar geleneksel kent giyimine, yani palto ve eşarba sadık kalmışlardı. Bayram gününün ilk ziyaretçileri arasında ailenin Karşıyaka kısmında oturanlar yer alıyordu. Gerçi Tahir amca bize gelmiyordu, onun elini ikinci gün biz öpmeğe giderdik, fakat buna karşın Saniye halanın büyüğü, Şefika halam ve ailesi bize gelirlerdi. Daha sonraları iç içe bir yaşam sürdüreceğim Şefika halam, kızı Cavide yürüyemediği için oğlu Cevat ve damadı Osman'la gelir ve amcam tarafından büyük saygı ile karşılanırdı. Karşıyaka'da oturan diğer bir akrabamız İzmir Kız Lisesi'nde tüm öğrencileri titreten ünlü matematik hocası Cevdet Bey ile evli olan amcamın kızı Adile ile oğulları Tevfik ve Bülent'di. Onlar da gelirdi. Bu arada mahallenin çöpçüsü, bekçisi, evin hizmetkârları da sıraya girip, bahşişlerini alırlardı. Bu değişik meslek ve dünya görüşüne sahip kalabalığı tanımak, algılamak; zihnime yerleştirmek hayli oyalayıcı bir işlemdi. Her gelene bir gümüş tepsiye yerleştirilmiş olan üç değişik reçel türü ihtiva eden kristal kâseler, ortada gümüş kaşıkların bulunduğu bir gümüş kupa ile kristal bardaklarda buz gibi su ikram edilirdi. Konuk kaşıklardan birisini alıp tatmak istediği reçelden bir kaşık aldıktan sonra suyu içerdi. Çok kalabalık olunca reçel yerine gümüş kâselere yerleştirilmiş olan lokumlarla çikolata ikram edilirdi. İsteyene ayrıca kahve de sunulurdu. Dolayısile mutfakta çalışanlar tüm gün meşgul sayılırdı. Aile yemeği akşam artık hiçbir misafirin kapıyı çalma ihtimalinin bulunmadığı varsayılan bir saatte yenilirdi. Bayram yemeğinin sabit kadrosunu Sabri amcamın ailesi ile Raziye halamlar oluştururdu. Bayramın bir özelliği de herkesin yeni giysilerini sergilemesi, çocukların da aldıkları harçlıkları ile dönme dolap, salıncak ve benzer eğlencelerin bulunduğu parklara koşması idi. Benim gibi fiilen tek çocuk olarak. büyümüş, annemin yabancı kökenli olması nedeni ile babasının akrabaları ile teması çok kısıtlı olan bir insan için bu gelenekler yepyeni bir ufuk açıyordu. Geniş ailenin yarattığı kan bağına dayalı bir dayanışmanın gücünü ilk defa somut olarak fark etmeğe başlamıştım.
        
        Planlarımı altüst eden mektup

        1937 kışı böylece geçiyordu. Amcamın oldukça sık eve getirdiği Daily Express gazetesinden Avrupa'da olup biten olayları, özellikle Hitler'in hegemonya planlarını izleyebiliyordum. Güncel politika olaylarına karşı duyduğum yoğun ilgi kendimi bildim bileli yüksekti. Bunda sanırım annemin payı büyüktü. Annem Hitler'e karşı inanılmaz bir düşmanlık beslediği için Hitler'in emellerini eleştirel bakışlarla izliyordum. Ancak evdeki radyo yardımı ile ara sıra dinliyebildiğim Hitler'in nutukları üzerimde anlaşılması güç bir etki yaratıyordu. Buna belki politik demagojinin rasyonel aklı çelme taktiği diyebiliriz. Hitler Alman ulusunun üstünlüğü ve Alman milliyetçiliğinin haklı isteklerinden söz ettikçe, bu gerekçeleri haklı bulmaya başlıyordum. Tek başına hitabet sanatının dayanılmaz çekiciliğinin nedenlerini uzun yıllardan sonra bu konuda ders verirken anlayacaktım. Yabancı basın, ara sıra Almanca ya da İngilizce radyo haberleri ve annemle ablamdan gelen mektuplar dış dünya ile oları tek bağlarımdı. İzin çıktığı zaman Perizat ve Hale ile Birinci Kordon'da Fransız Konsolosluğunun yakınındaki Tayyare ya da Konak'taki Elhamra sinemasına giderdik. Özellikle dramatik konular işleyen filmleri olağanüstü bir ilgi ile izliyor, zaman zaman kendimi çözümsüz senaryoların kahramanı olarak hayal ediyordum. Amcamdan almak istediğim parayı talep etme gücünü kendimde bir türlü bulamıyordum. Oysa tek ümidim Budapeşte'ye dönmekti. Derken günün birinde amcam beni yanına çağırdı. Meğer annem ona mektuplar yazmış, kendisinden hakkımız olan firmanın hissesini derhal ödemesini talep etmiş, gerekirse Türkiye'ye geleceğini ve dava açacağını bildirmiş. Amcamın yanıtı kesindi: annem babamın ölümünde mahkemece tayin edilen vasinin yani amcamın yetkilerini o sıradaki hastalığı nedeni ile hiçe saymış, terekenin tesbitine fırsat vermeksizin İstanbul'daki evin tüm eşyalarını müzayede yolu ile açık arttırmaya sunmuş, oluşan geliri yanına aIıp beni de ülke dışına götürmekle tüm haklarını yitirmiş; hatta onları kötüye kullanmıştır. Dolayısı ile Türk yasalarının önünde suçlu sayılmaktadır. Amcamın benden istediği husus çok açıktı: Anneme bundan böyle mektup yazmasının benim aleyhime olacağını bildirmemi ve kendisiyle her türlü ilişkimi kesmemi. Bu arada bana PTT müdürünü çok iyi tanıdığını, bana gelen mektupları, nereye gelirse gelsin, ortaya çıkaracağını ifade etti, okumak istiyorsam Türkiye'de pek çok okulun bulunduğunu, tek çaremin bir an önce Türkçe öğrenmek olduğunu ifade etti. Görüşme şefkat ve anlayıştan uzak, âdeta bir ültimatom bildirgesi gibi geçmişti. Günlerce kıvrandım, bu mektubu biricik anneme nasıl yazayım? Öte taraftan anneme kızıyordum, bana haber vermeden nasıl oluyor yine para istemek  suretiyle  istikbalimi gölgeliyordu. En son öğrenimime devam etme arzusu galebe çaldı. Fransızların deyimi ile "la mort dans l'âme" (ruhumda ölümü taşırcasına) amcamın istediği mektubu yazdım. Bir daha annemden hiçbir mektub gelmedi. Çok sonra 1942'de, artık Hukuk Fakültesi'nin ikinci sınıfında bulunduğum sırada amcam bana siyah kenarlı bir zarf uzattı: İçinde annemin kısa bir hastalıktan sonra öldüğü yazılı idi. İlânda kızı olarak yalnız üvey ablamın adı geçiyordu. Küçükken çok sevdiğim, taptığım, hattâ bir bakıma babamın sık sık seyahate çıkması ve benimle çok az meşgul olması nedeniyle açıkça tercih ettiğim annemi olayların akışı içinde farklı değerlendirme zorunda bırakıldım. Bir evlât için objektif olma her zaman güçtür. İnsan yakınını ya çok sever, hiçbir kusurunu görmez; ya da kendisine karşı yapması gerekenleri yapmadığı için gereğinden çok kızar, onu kolayca mahkûm edebilir. Ben de böyle bir değişim geçirdim. Bir türlü, annemin bana neden öğrenim görebilmem için fedakârlıkta bulunmadığını  anlayamadım. Çok sonraları onun XIX. yüzyıl burjuvazisinin tipik bir örneği olduğunu kavradım. O yüzyılın kadınları için hayatta tek hedef güzel olmak ve zengin bir koca bulmaktı. Meslek edinmek, çalışmak akla bile gelmezdi.
        
        Karşıyaka'da yeni bir yaşam

        1937 baharında yazmak zorunda bırakıldığım mektup dolayısıyla annem ve ablamdan kopmak beni psikolojik bakımdan derin bir bunalıma sürüklemişti. Bana karşı anlayışsız ve aşırı derece maddî davranan amcamla da, kendi çocukları ile benim aramda her vesile ile ayırım yapan yengemle de yaşamak istemiyordum. O sırada Karşıyaka'da oturan Tahir amcamın ısrarlı daveti aklıma geldi. Çocuğu olmadığı için bana ne zaman istersem evinde kalabileceğimi her vesile ile söylüyordu. Ne var ki çok sınırlı bir Fransızca'dan başka dil bilmiyordu. Karısı hayatta iken ona bakmak üzere eve alınan, daha sonraları amcamın yatağını paylaştıktan sonra evlendirilip çoluk çocuğa karışan Şükran çok basit bir kadındı: 1937 baharında yaşı herhalde yetmiş yetmiş beş civarında olan amcam evin yönetimini tamamen ona bırakmıştı. Tahir amcamın o sıralarda tek bir tutkusu kalmıştı, şarkıcı Hamiyet Yüceses'i dinlemek! Karşıyaka'da deniz gören, iki katlı, küçük bir bahçesi olan sıradan bir evde oturuyordu. Bu ev Sabri amcamın Birinci Kordon'daki evine hiç benzemiyordu. Fakat ben yine Sabri amcamın evinden ayrılmak istedim. Beni annemle ablamdan koparmak amacı ile giriştiği insafsız muameleden çok kırılmıştım. Öte yandan öğrenme sevdası ile yanıp tutuşuyordum. Daha Budapeşte'de iken tüm gençlere parasız öğrenim imkânı sağladığını duyduğum Atatürk'ün ülkesinde bulunduğuma göre bundan faydalanmalıydım. Parasız döndüğüm takdirde oradaki okullara devam etmek imkânsızdı. Amcamın bana sunduğu alternatiflerin bedeli gerçekten çok ağırdı. Gerçi kararımı vermiştim: buradaki öğrenim imkânlarından yararlanıp kendimi yetiştirecektim, sonra dönüp annemle ablamı bulacaktım. İşte bu düşüncelerle günün birinde, bana verilen bir liralık harçlığım yardımı ile Alsancak'taki vapur iskelesine gidip Karşıyaka'ya yollandım ve Tahir amcama gidip onun evine yerleşmek istediğimi söyledim. Babamı çok takdir eden baba bir, anne ayrı Tahir amcam kararıma son derece sevindi, Sabri amcama durumu anlatacağını vaad etti. Eve dönmeden bana gerçekten bir anne gibi kanat geren Şefika halamın evine uğradım. Karşıyaka'nın tipik dar ve sevimli yan sokaklarının birinde bulunan bu ev 1937 yazından başlayarak Şefika halamın beklenmeyen ölümüne rastlayan Aralık ayına kadar yaşamımda yepyeni bir sahifenin yazıldığı bir ev olmuştu. Gerçi geceleri Tahir amcamın evindeki sade odamda kalıyordum. Fakat tüm günlerim Şefika halamlarda geçiyordu. Uzun boylu, zayıf fakat adaleli yapılı, Osmanlı bir kadındı. Evde iki erkeğin yaşamasına rağmen ev içi ve ev dışı tüm işlerin hâkimi idi. Kızı Cavide ablam gençliğinde geçirmiş olduğu bir tifo nedeni ile tüm saçlarını yitirmişti, peruk takıyordu, daha sonraları ise dizinde ortaya çıkan bir dislocation yüzünden yürüyemez hale gelmişti. Cavide'nin kocası Osman iç güveysi olarak eve girmiş, İzmir'de bir hastanede çalışıyordu. Tek çocukları Mefhar'ı anneannesi büyütmüştü. Sarışın, çok güzel ve afacan olan bu çocuk Karşıyaka'ya geldiğimde sanırım beş altı yaşında idi. Türlü çeşit yaramazlıklar yapıp günde en azından bir kez bahçedeki havuza düşüp anneannesini çileden çıkaran sevimli bir şeytandı. Mefhar daha sonraları inanılmaz bir irade gücü ile İstanbul'da metruk bir medresede birkaç arkadaşla birlikte Tıp tahsilini bitirip çocuk doktoru olup, İzmir'in en şöhretli ve sevilen bir tıp otoritesi olacak, kendisi kadar güzel ve çalışkan sınıf arkadaşı Sevinç'le evlenecek, çok vakitsiz bir anda ,hayata elli yaşında kalp krizinden veda edecekti.
        
        
        
         
        
        
        
        
        
        
         
        
        
