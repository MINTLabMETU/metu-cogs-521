                       
        
        
                
             haber
                   
              Ankara tavır belirlemeye çalışıyor. AB ile köprüler atılmayacak, gümrük 
              birliği sürecek 
              Türkiye'nin kozu ihaleler 
              Berlin ve Paris'e tepki Türkiye, Kopenhag Zirvesi öncesinde son 
              pozisyonunu Cumhurbaşkanlığı'nda yapılan sürpriz zirvede belirledi. 
              Cumhurbaşkanı Sezer, Başbakan Gül ve Genelkurmay Başmanı Özkök'ün 
              katıldığı toplantıda AB'nin, en geç 1 Mayıs 2004'e kadar tarih vermemesi 
              durumunda Türkiye, Almanya ve Fransa'ya sert bir tepki verecek. Başta 
              savunma sanayii olmak üzere bu iki ülke şirketlerinin ihalelere 
              alınmamaları verilecek tepkilerden biri olarak görülüyor. 
              SERKAN DEMİRTAŞ 
              ANKARA - Türkiye, Avrupa Birliği'nin (AB) kritik Kopenhag Zirvesi'ne bir 
              gün kala zirveden çıkabilecek sonuçlara göre uygulayacağı politikayı 
              saptamaya çalışıyor. Cumhurbaşkanı Ahmet Necdet Sezer başkanlığında 
              yapılan sürpriz zirvede, Kopenhag'dan ne tür karar çıkarsa çıksın AB ile 
              köprülerin atılmaması ancak Türkiye'nin üyelik sürecine zarar veren 
              Almanya ve Fransa gibi ülkelere tepki gösterilmesi görüşü benimsendi. Bu 
              ülkelerin başta savunma sanayii olmak üzere ihalelere alınmaması da 
              verilecek tepkiler kapsamına alındı. Tam üyelik müzakerelerine 2003 yılı 
              içinde başlamak isteyen Türkiye, pazarlıklar kapsamında son tarih olarak, 
              birliğin 25 üyeye çıkacağı 1 Mayıs 2004 tarihini masaya yatırıyor. Kıbrıs 
              Rum Yönetimi'nin (KRY) ''Kıbrıs Cumhuriyeti'' adı altında AB'ye davet 
              edilmesi durumunda ise Türkiye, sert bir açıklamayla tepkisini dile 
              getirmeyi planlıyor. 
              Türkiye'nin son 2 yıldır beklediği, AB ile ilişkilerinin geleceği 
              açısından büyük önem taşıyan Kopenhag Zirvesi umut vermiyor. 12-13 Aralık 
              günlerinde toplanacak AB Konseyi, aralarında Kıbrıs Rum Kesimi'nin de 
              bulunduğu 10 ülkeye üyelik için kapılarını açarken Türkiye'yle 
              müzakerelerin başlaması için önerilen 1 Temmuz 2005 tarihini öne çekmeye 
              yanaşmıyor. AB'den son gelen olumsuz duyumlar, Cumhurbaşkanlığı'nda 
              yapılan zirvede değerlendirildi. Cumhurbaşkanı Sezer'in başkanlığında 
              yapılan toplantıya Başbakan Abdullah Gül , Genelkurmay Başkanı Orgeneral 
              Hilmi Özkök ve Dışişleri Bakanlığı Müsteşarı Büyükelçi Uğur Ziyal 
              katıldılar. Zirvede ele alınan bazı konular ve Türkiye'nin geliştirdiği 
              politikanın ana hatları şöyle: 
              Son tarih Mayıs 2004: Türkiye, Kopenhag Kriterleri'ni yerine getirmiştir. 
              Hükümet, Danimarka'ya gönderilen ''niyet mektubunda'' TBMM'ye sevk edilen 
              ve sevk edilecek olan reform paketleri hakkında bilgi verdi. Böyle bir 
              ortamda Türkiye'yle tam üyelik müzakereleri 2003 yılında başlatılmalıdır. 
              Türkiye için kabul edilebilecek son tarih, 1 Mayıs 2004'tür. Bu tarihten 
              sonra AB, 25 üyeli bir birlik olacaktır ve Türkiye kararı daha da zor 
              alınacaktır. 
              Ankara beklemede: Almanya ve Fransa, Türkiye ile müzakerelerin Aralık 
              2004'te bir kez daha görüşülmesinin ardından 1 Temmuz 2005'te 
              başlatılmasını istiyorlar. Bu, Türkiye için geç bir tarihtir. AB içindeki 
              bazı ülkeler de bu tarihin öne çekilmesi için uğraşıyorlar. Dolayısıyla 
              zirveden çıkacak karar ortada. 
              2003 Selanik beklentisi: Ankara'ya gelen duyumlar arasında, AB'nin Türkiye 
              için kararını Kopenhag Zirvesi'nde almaması, bunun gelecek yıl Selanik 
              Zirvesi'ne ertelenmesi önerisini geliştirdiği de bulunuyor. Böylece 
              AB'nin, yeni Türk hükümetinin çıkardığı reformları uygulaması sırasında 
              gözlemleme olanağını elde edeceği kaydediliyor. Böyle bir önerinin 
              gelmediği, gelirse değerlendirilebileceği belirtiliyor. 
              AB güvenilirliğini kaybeder: Dışişleri Bakanlığı, Türkiye'ye tarih 
              verilmesini isteyen Portekiz, İspanya, İtalya ve İngiltere büyükelçilerini 
              davet ederek Ankara'nın mesajlarını bir kez daha AB'ye iletti. Uğur Ziyal, 
              görüştüğü büyükelçilere, ''AB inandırıcılığını kaybetmeye başlıyor'' 
              mesajı verdi. AB'nin çifte standart uyguladığını anlatan Dışişleri, ''AB, 
              bir kurallar bütünüdür. Aday ülkelerin uyacağı kurallar ise Kopenhag 
              Kriterleri'dir. AB, 2 ülkenin (Almanya, Fransa) kendi değerlendirmeleri 
              ışığında geliştirdiği tutumu takınırsa Kopenhag Kriterleri'ni bir yana 
              atmış olur. Bu da AB için bir çelişki yaratır. AB'nin yarattığı bu 
              çelişkiyi gidermesi ve ne olduğuna karar vermesi'' gerekir mesajını 
              iletti. 
              AB ile köprüler atılmamalı: Zirvede, AB'nin 2005 için tarih için tarih 
              kararını vermesi durumunda izlenecek politika da görüşüldü. Sezer ve 
              Özkök'ün, Türkiye'nin AB'den başka bir seçeneği olmadığı görüşünü 
              vurgulayarak Gül'e de ''köprülerin atılmaması'' gerektiği mesajını 
              verdikleri öğrenildi. Bu kapsamda, tepkinin bir kurum olarak AB'ye değil, 
              Türkiye'nin adaylık sürecini engelleyen Almanya ve Fransa'ya verilmesi 
              öngörüldü. Başta savunma sanayii ihaleleri olmak üzere bu iki ülkenin 
              devlet ihalelerine alınmayabileceği kaydediliyor. Bir hükümet yetkilisi, 
              ''2005 kararını verirlerse, teşekkür eder, döneriz ama yolumuzu 
              değiştirmeyiz. Türkiye'nin başka seçeneği yoktur'' dedi. 
              Kıbrıs için zaman: Zirvede, Kıbrıs sorunu ve BM'nin girişimleri de 
              değerlendirildi. Türkiye'nin Kıbrıs'ta çözüm istediğini, ancak bunun için 
              zaman gerektiği değerlendirmesinin yapıldığı öğrenildi. BM'nin yeni 
              planının zirvede ele alınmadığı kaydedildi. 
        
        
        Türkiye Dünyaya Gemiler Yapıyor... 
              T uzla, gelecek yıllarda Japonya ve Kore ile başa baş yarışacak bir dünya 
              gemi yapım merkezi olabilir diye düşünürken hayal kurmuyorum. Eskil 
              (Antik) çağlardan bu yana o güzel kıyılarında hep gemiler yapılagelmiş 
              Anadolu'nun Karadeniz, Akdeniz ve Ege'deki tersanelerinden de her tür ve 
              tonajda gemilerin denizlere doğacağına inanıyorum. 
              Oktay SÖNMEZ Denizci Yazar 
              ''...Cebren ve hile ile aziz vatanın bütün kaleleri zapt edilmiş, bütün 
              tersanelerine girilmiş...'' 
              Anadolu İhtilali'nin, kimsenin tarihteki yerinden oynatamayacağı Kurtuluş 
              Savaşı' nın üzerinden sekseni aşkın yıl geçti. Savaş yorgunu ve yoksulu 
              bir Türkiye'nin gerçekten vatansever insanlarının, kişilikli, ilkeli 
              devlet adamlarının yönetiminde ''az zamanda çok ve büyük işler'' yaptığı 
              yılların onuncusundaki kutlamaların coşkusu o günleri yaşayanların 
              anılarında hâlâ bütün tazeliği ile yaşıyor. O günlerden bu günlere geldik. 
        
        
              Yaşadığımız şu talihsiz süreçte olup bitenlerin üzerinde biraz düşününce 
              karamsarlığa, umutsuzluğa ve en kötüsü nerdeyse gelecek için bir 
              belirsizliğin karanlığına doğru ilerliyoruz. Ama yine bu topraklar 
              üzerinde öyle şeyler de görüyoruz ki, birden kendimize geliyoruz. Birden 
              yine o yıllar önce yakılmış ateşin parlaklığında, yıllar öncesinin 
              ''Onuncu Yıl'' coşkusunun sıcaklığını duyuyoruz. 
              Kötü yönetimlerle, türlü yollardan ülkeyi denetim altına almak isteyen 
              başkaca güçlerin nerdeyse birlikteliğe varan politikaları, önce yaşamın 
              temeli olan ekonomiyi ve giderek bir toplumun kişiliği, özelliği demek 
              olan değerleri yozlaştırıp eritmesine tanık oluyoruz. Yeryüzünde benzeri 
              görülmemiş, inanılmaz çelişki ve hiç hak etmediğimiz çirkinlikler içinde 
              hepsi de güya sorunları çözülmüş mutlu bir Türkiye'yi vaat eden 
              birileriyle yeni bir seçime doğru gidiyoruz. Bakmasını, gördüklerini 
              değerlendirmesini bilen için topluma egemen olan görüntü, belirsizlikten, 
              güvensizlikten gelen kocaman bir umutsuzluk ve mutsuzluk. Ama ne var ki 
              yıllar önce yakılan ateş, durup durup yeniden alevlenebilen gizemli güçlü 
              bir ateş... Sönmüyor, sönmeyecek, söndüremeyecekler. 
              İşte bu başarı sönmeyen ateşin eseridir: 
              28 Eylül 2002, Tuzla'dayız. Tuzla artık bir tersaneler dünyası. Oradaki 
              tersanelerin birinde bir tören var. Tuzla, Deniz Endüstrisi'nin en özgün, 
              en kılı kırk yaran, en çok özen isteyen bir işin arenası. Gemi yapmak... 
              O gün ''Yardımcı Tersanesi'' nde, yapımı bitmiş bir gemi daha denize 
              indirilecek... 
              Her cıvatasından, perçininden o karmaşık teknik donanımına, dümeninden 
              pervanesine, her şeyi ile bu ülke insanının ürettiği, üstelik çok özel bir 
              gemi: 10.000 tonluk Kimyevi madde Tankeri. 
              Aylar önce omurgasının konulduğu kızakta bayraklar dekorasyonlar içinde 
              yapımı bitirilmiş ve denize kavuşacağı anı bekleyen gemi ve çevredeki 
              tersane alanında yapımı süren çeşitli açık deniz römorkörleri, değişik 
              amaçlı ve tonajlarda başka gemiler, turizmde kullanılacak boy boy, çeşit 
              çeşit yatlar, turistik tekneler. Gerçek bir canlılık ve dinamizm 
              tablosu... Geminin her santiminde alın teri, emeği, deneyim ve bilgisi 
              olan yüzlerce işçi, mühendisler, kaptanlar, gemi adamları. 
              Hepsinin gözleri ışıl ışıl. Hepsinin gözlerinde ve sözlerinde bu 
              toprakların insanında ezelden var olan paha biçilmez kendini bilirlik, 
              kibirsizlik... 
              Tersaneler tipik aile şirketleri. Başındakiler işlerinin uzmanı, en az bir 
              üniversite mezunu, güzel, aydınlık ve cesur insanlar. Ticaret denilen, 
              dünyanın en eski serüvenindeki (macerasındaki) belirli riskleri de ölçüp 
              biçip bilinçle göz alan çalışkan adamlar. 
              Çocukları da kendileri gibi eğitimli, amaçlı delikanlılar. Umutlarla 
              yüklüler ve gözlerinde hep o ateşten ışıltılar. Ürettikleri, yarattıkları 
              uluslararası piyasanın şart koştuğu en üstün kalite ile aranılan, türlü 
              biçimlerde işbirliği teklif edilen firmalar olmuşlar. Bütün bunlarda, 
              başarılarında ne ekonomimizin gündeminden hiç düşmeyen IMF ya da Dünya 
              Bankası 'nın ne de artık bu ülkenin düşünebilen insanına hiç de güven 
              vermeyen AB'nin katkısı var. Onların yaptığı ve denizlere gönderdiği her 
              gemide sadece özveri, bilgi, çalışkanlık ve alın teri var. Enerjilerinin 
              yakıtı bu temel özellikler. 
              Kızaktaki gemi, biraz sonra denize ineceği anı bekliyor. 10.000 tonluk bu 
              kimyasal madde tankeri, tersaneye yüzyıllar boyu denizciliğin asları olmuş 
              bir İskandinav ülkesinin, Danimarkalı ünlü bir firmanın beş eş gemiden 
              oluşan bir paket olarak verdiği siparişin bu üçüncü gemisi. Yani gemiler 
              ''ihraç'' ediliyor. Bu toprakların pamuğu, fındığı, tütünü gibi. Hepsi de, 
              daha denize indirilmeden yapımındaki uluslararası kalitelerin üstünlüğü 
              nedeniyle kapışılmış. 
              Bu üçüncüsü de kızakta iken bir Fransız firması tarafından satın alınmış. 
              Bu yüzden tersanedeki direklerde Danimarka, Türk ve Fransız bayrakları 
              uçuşuyor. 
              Tuzla'da bugün on üç ayrı Türk tersanesi var. Bunların hepsi de Almanya, 
              İtalya, Danimarka, Hollanda, Cayman Adaları ve Türkmenistan'dan aldıkları 
              ve yerli armatörlerin siparişleriyle dolu. Boş tezgâh, çalışmayan tersane 
              yok. Harıl harıl değişik tip ve tonajlarda gemi yapıyorlar. Binlerce işçi 
              ve ailesi ekmek yiyor. Karmaşık bir iş olan gemi yapımının özelliği ve 
              zorunluluğu olarak ilgili bir yan sanayi de aynı koşutta (paralelde) 
              gelişiyor. Ayrıntılara hiç girmeden verebileceğimiz şu sayıların 
              (rakamların) oluşturduğu tablo o kadar sevindirici ki, 1995/ 2001 yılları 
              içinde Tuzla'daki tersanelerde 105 adet gemi yapılmış. 
              Bunların otuz yedisi yurtdışına satılmış. Dünya kimyevi madde tanker 
              gereksiniminden doğan siparişlerin yüzde 35'i Türk tersanelerine sipariş 
              ediliyor. 
              Eski kaptanların ''zeval vakti'' dedikleri an... Yani güneş tam başucu 
              noktasında. Denize inecek gemiyi ve yapımı süren öbür gemileri üreten, 
              haklı gurur ve tarifsiz sevinçler içindeki tüm yöneticiler, işçiler, 
              kardeşleri, çocukları, konukları hepimizin gözlerinde bir anda, bugün 
              yurdumuzda olup bitenleri silip atan, hiçe sayan o vaktiyle yakılmış ateş 
              'in ışıltıları var. Danimarka, Fransız ve Türk milli marşlarından sonra 
              uzun bir gemi düdüğü ve Verdi 'nin Aida Operası'nın o ünlü Zafer Marşı ile 
              ''F/S MILA'' Tuzla Tersanesi'ndeki kızağından yağlı kütükler üzerinde 
              gürül gürül kayarak bütün görkemiyle denize kavuşuyor. 
              Tuzla, gelecek yıllarda Japonya ve Kore ile başa baş yarışacak bir dünya 
              gemi yapım merkezi olabilir diye düşünürken hayal kurmuyorum. Eskil 
              (Antik) çağlardan bu yana o güzel kıyılarında hep gemiler yapılagelmiş 
              Anadolu'nun Karadeniz, Akdeniz ve Ege'deki tersanelerinden de her tür ve 
              tonajda gemilerin denizlere doğacağına inanıyorum. Buna ulaşmak için o 
              yıllar önceki mucizenin, ''Kurtuluş Savaşı'' nın önünde durulmaz gücü 
              olmuş, 1919 ve onu izleyen olaylardaki dinamiklerin yaktığı ateş bize 
              yetecek. Yeter ki sayıları gittikçe artan tersanelerimiz aralarında 
              rekabeti önleyici önlemleri alarak, organize olmuş bir endüstriyel güçle 
              yurtdışındaki rakiplerini birlikte aşmayı başarmanın yolunda olsunlar. 
              Bir geminin denize indirilişi her zaman sevinçli ve aşırı coşku verici ve 
              daha da ötesi hep ''yeniden doğuşları'' çağrıştıran görkemli bir olaydır. 
              Tersaneden ayrılırken Kurtuluş Savaşı'nın eşsiz başkumandanı, yok 
              edilemeyecek devrimlerin, Cumhuriyetin tansık (mucize) adamı ve 
              beraberindeki gerçek devlet adamlarını sonsuz bir saygı ile anarken 
              içimden mırıldanıyordum: 
              ''...Müsterih ol Paşam, tersanelerimize giremediler, giremezler. 
              Giremeyecekler. Tersi gerçekleşti. Biz dürüst bir rekabet ve üstün 
              kalitemizle dünya piyasasına girdik bile.'' 
        
        
        110 milletvekili Meclis'in tatile girme kararının iptali için Anayasa 
              Mahkemesi'ne başvurdu 
              Küskünlerden son atak 
              * TBMM'nin tatile girmesi ve seçim kararının kesinleşmesine karşın seçimi 
              erteletmek isteyenler girişimlerinden vazgeçmedi. Şanslarını bu kez 
              Anayasa Mahkemesi'nde denemek isteyen küskünlerin girişimine karşı 
              Cumhurbaşkanı Ahmet Necdet Sezer, ''Meclis kararını Anayasa Mahkemesi 
              incelemez'' dedi. 
              ANKARA (Cumhuriyet Bürosu) - TBMM'nin tatile girmesi ve seçim kararının 
              kesinleşmesine karşın, seçimi erteletmek isteyenler girişimlerinden 
              vazgeçmedi.110 milletvekili, TBMM'nin tatile girme kararının iptali ve 
              yürürlüğün durdurulması istemiyle Anayasa Mahkemesi'ne başvurdu. 
              Başvuruyu YTP'li Gaffar Yakın yaptı. Aralarında YTP'li Gönül Saray Alphan 
              'ın da bulunduğu küskünler başvuru dilekçesinde Meclis'in 1 Ekim'de aldığı 
              kararın ''yeni bir içtüzük ihdası olduğu'' savunulurken, anayasanın 96. 
              maddesine göre alınan kararda salt çoğunluk bulunması gerektiği, oysa bu 
              oranın aranmadığı da öne sürüldü. Dilekçede Meclisin tatile girmesine 
              ilişkin kararda ''kabul, ret, çekimser oyların belirsiz ve çelişkili 
              olarak tespit edildiği, bu durumun anayasaya aykırı olduğu'' da 
              savunulurken yürürlüğün durdurulması ve kararın iptali istendi. 
              Gaffar Yakın çabalarını sürdürürken ''Genel kurulda yapılan tatil oylaması 
              Türkiye'nin bir ayıbıdır. Bir vatandaş aradı, ben koyunlarımı bile böyle 
              saymıyorum, dedi. 110 dik duracak adam lazım'' demişti. Yakın, dün 
              başvuruyu yaptıktan sonra ortadan kayboldu. Cep telefonuna yanıt veren 
              danışmanı, ''Milletvekilim odasını boşalttı, Afyon'a gitti. Benimle de hiç 
              görüşmedi. Bu başvurudan da haberim yok'' dedi. Başvuruya imza koyan 110 
              milletvekilinin kimlikleri saklanmaya çalışıldı. 
              Cumhurbaşkanı Ahmet Necdet Sezer, İstanbul'da gazetecilerin konuyla ilgili 
              soruları üzerine, ''Meclis kararını, Anayasa Mahkemesi incelemez. Kaç kere 
              söyledim. Meclis kararına karşı Anayasa Mahkemesi'ne başvurulmaz'' dedi. 
              TBMM Başkanvekili Murat Sökmenoğlu da, başvurunun kendisini şoke ettiğini 
              ifade ederek ''21. dönemin taçlandırılmasına neden olan 
              milletvekilleriyiz. Arkadaşlarımız 1 Ekim'de demokratik haklarını 
              kullandılar, ama bugünkü başvuru etik olarak şaşkınlık vericidir. Bu bir 
              Meclis kararıdır, Meclis kararı üzerinde içtüzük ihdası olmaz. Yasa 
              değişikliği görüşülmüyor ki, içtüzük ihdası olsun'' diye konuştu. 
              TBMM Başkanı Ömer İzgi 'nin iyi bir hukukçu olduğunu ve hukuku 
              çiğnemesinin de mümkün olmadığını söyleyen Sökmenoğlu, oylamanın içtüzüğün 
              19. maddesine göre yapıldığını, oylama biçiminin de bu maddede açıkça 
              belirtildiğine dikkat çekti. CHP Genel Başkanı Deniz Baykal ise ''Anayasa 
              Mahkemesi görevini yapar'' dedi. 
        
        
        
        
