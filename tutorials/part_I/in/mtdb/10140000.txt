                       
        
        
                
             haber
                   
           SSK'nin tıbbi malzeme alımlarında yolsuzluğu araştıran Ankara DGM, Neşter 
              Operasyonu'nu başlattı 
              İlaç firmalarına gözaltı 
              Ankara DGM Cumhuriyet Başsavcılığı'nın talimatı doğrultusunda İstanbul'da 
              16, Ankara'da 7 ve Eskişehir'de de 2 tıbbi malzeme firması yetkilisi 
              gözaltına alındı. 
              Ankara DGM Cumhuriyet Başsavcılığı, SSK'ye 
              tıbbi malzeme alımında ''katrilyonluk yolsuzluk'' yapıldığı gerekçesiyle 
              yürüttüğü soruşturma kapsamında ilk gözaltıları başlattı. ''Neşter 
              Operasyonu'' olarak adlandırılan soruşturma kapsamında İstanbul'da 16, 
              Ankara'da 7 ve Eskişehir'de de 2 kişi gözaltına alındı. Gözaltına 
              alınanların tıbbi ilaç firması yetkilisi ve çalışanı olduğu bildirilirken 
              yeni gözaltıların da olacağı belirtildi. 
              Ankara DGM Cumhuriyet Başsavcılığı'nca 1992 yılından itibaren SSK'ye tıbbi 
              malzeme alımında yolsuzluk yapıldığı gerekçesiyle uzun süredir yürütülen 
              soruşturma dün operasyona dönüştü. Soruşturmayı yürüten Ankara DGM Savcısı 
              Ömer Suha Aldan , dün sabah gözaltılara ilişkin polise talimat verdi. 
              Bunun üzerine Ankara, İstanbul, İzmir ve Eskişehir'de geniş çaplı 
              operasyonlara başlandı. Ankara'dan giden bir ekiple birlikte İstanbul Mali 
              Şube Müdürlüğü görevlileri, ilaç firması yöneticilerinden oluşan 1'i kadın 
              16 kişiyi gözaltına aldılar. İlaç pazarlaması konusunda faaliyet gösteren 
              bazı firmalara yönelik operasyonda evraklar ve bilgisayar kayıtlarına da 
              el konuldu. Ankara Emniyet Müdürlüğü Kaçakçılık ve Organize Suçlarla 
              Mücadele Şube Müdürlüğü ekipleri de soruşturma kapsamında tıbbi malzeme 
              firması yetkilisi ve çalışanı 7 kişiyi gözaltına aldı. Eskişehir'de de 2 
              kişi ifadesine alınmak üzere emniyete götürüldü. Ankara, İstanbul ve 
              Eskişehir'de toplam 25 kişi gözaltına alınırken yeni gözaltılar da olacağı 
              belirtildi. Soruşturma kapsamında İstanbul'da gözaltına alınanlar da 
              Ankara'ya getirilecekler. Soruşturmaya ''Neşter Operasyonu'' adını veren 
              polis yetkilileri, araştırmanın genişleyeceğini kaydettiler. Yetkililer, 
              soruşturmanın 4422 sayılı Çıkar Amaçlı Suç Örgütleriyle Mücadele Yasası'na 
              muhalefetten yürütüldüğünü dile getirdiler. 
              'Yardıma hazırız' 
              Çalışma ve Sosyal Güvenlik Bakanı Murat Başesgioğlu , bu tür 
              yolsuzlukların üzerine gitmeye kararlı olduklarını belirterek ''Hem bu 
              soruşturmada hem de bundan sonraki soruşturmalarda yargının bize ihtiyaç 
              duyduğu her türlü belgeyi, bilgiyi vermeye hazırız. Bu soruşturmanın 
              boyutu ne olursa olsun, kapsamı ne olursa olsun, kime ve nereye kadar 
              gidiyorsa gitsin, biz yargıya elimizden gelen ölçüde yardıma hazırız. 
              Bakanlığım üzerinde hiçbir şaibenin kalmamasını arzu ediyorum'' dedi. 
              Bakanlığa bağlı kurumların alım-satımlarını denetlemek amacıyla özel bir 
              denetim grubu oluşturduklarını belirten Başesgioğlu, bu grubun geçmişe 
              dönük alımlar ve ihalelere ilişkin soruşturma yaptığını söyledi. 
              Başesgioğlu, SSK'nin kendilerine emanet edilmiş bir ''kıymet'' olduğunu 
              kaydederek ''İşçinin alınterinden, işverenin sermayesinden kesilen 
              paralarla bu birikmiş varlığı yönetiyoruz. SSK bize emanet edilmiş 
              varlıktır. Bu varlığı, emaneti en iyi şekilde korumak zorundayız. Bu 
              emanete kim göz dikerse, kim el atarsa biz bu konuda yapılacak mücadeleye 
              sonuna kadar destek vereceğiz'' diye konuştu. 
              1 katrilyon uçtu 
              Eski Çalışma ve Sosyal Güvenlik Bakanı Yaşar Okuyan , SSK'nin 1992'den 
              itibaren çeşitli tıbbi cihaz alımı için 1 katrilyon lirayı aşan fazla 
              ödeme yaptığını açıklamıştı. Bakanlığın, iyileştirici tıbbi malzeme 
              alımlarında ''yolsuzluk yapıldığı'' gerekçesiyle suç duyurusunda 
              bulunmasından sonra, Ankara DGM Cumhuriyet Savcısı Ömer Suha Aldan 
              soruşturma başlatmıştı. Soruşturma kapsamında SSK'ye ihalesiz, şirketlerle 
              yapılan protokoller gereğince alınan ve ağırlıklı olarak ortopedi ve 
              kardiyoloji malzemelerinin bulunduğu yıllık yaklaşık 50 bin çeşidin 
              üzerinde iyileştirici sarf malzemesi temin işlemi mercek altına alınmıştı. 
        
        
              Trakya Üniversitesi Rektörü'nün Mektubu 
              Trakya Üniversitesi Rektörü Osman İnci, üniversitede yaşananlarla ilgili 
              tepkilerini ifade eden bir mektup yolladı. Kendisine teşekkür ediyorum. 
              Ancak kullandığı öfkeli ve tepkisel üslubu anlamakta zorluk çektiğimi 
              belirtmek isterim. Biz gazetecilerin görevi halkı bilgilendirmek. Burada 
              üniversiteli gençlerin tepkileri ve mektupları da yer alacak, 
              rektörlerinki de. Özellikle gençlerin dertlerini, duygularını, 
              yaşadıklarını burada aktarmaya hep önem veriyor ve özen gösteriyoruz. 
              Çünkü onların o kadar fazla olanakları yok. Zaten Rektör Osman İnci de 
              benim bu köşedeki farklılığımı vurgulamayı ihmal etmemiş: ''Bazı 
              öğrencilerimiz İstanbul'da pek çok basın merkezini ve yazarı, olaylardan 
              sonra başarılarını anlatmak amacıyla ziyaret ederler. Birkaç defadır sizin 
              köşenizde yer buluyorlar.'' Şunu belirteyim, bana gelen gençler bir başarı 
              anlatmaya değil, yaralandıklarını, bıçaklandıklarını, dayak yediklerini ve 
              daha sonra da soruşturmaya uğradıklarını anlatmaya geldiler. 
              Rektör Osman İnci'nin mektubunu yerimin elverdiği ölçüde aktarıyorum: 
              ''Size bu yazıyı 28 Aralık 2002 tarihinde Sıfır Noktası adlı köşenizde 
              yazdığınız 'Trakya Üniversitesi'nde Yaşanan Olaylar' başlıklı yazınıza 
              yanıt olarak gönderiyorum. 
              Yazınızın girişindeki cümleye katılmam söz konusu olamaz. Ancak iletişim 
              teknolojilerinin ve bilişimin bu aşamasında bir telefon ile dahi düzeltme 
              ve geniş bilgi edinme olanağı kullanılmadan yanlış bilgilendirme, hedef 
              gösterme olmamalıydı. Bu sizin üçüncü başarınız. Gençlerin örgütlenme ve 
              haklarını koruma konusunda tamamıyla destek inancını taşıyan rektörlerden 
              biri olarak öğrencilerimizin size anlattıkları gelişmelerin yanlışlığını 
              film, kaset, fotoğraf, tanık ve diğer belgeler ile kanıtlamaya hazırım. 
              Güllapoğlu Yerleşkesi'nde, 27 Kasım 2002 günü saat 17.30 civarında 12-15 
              kişilik bir grup 'Tekbir sesleri' ile birkaç öğrenciye saldırıyor. 
              Saldırıda iki öğrenci yaralanıyor, duraktaki arkadaşları yaralıları 
              Sigorta Hastanesi'ne götürüyorlar. Zincirleme reaksiyon başlıyor. Ertesi 
              gün Ayşekadın Yerleşkesi'nde gruplaşma ve toplanma başlıyor. 30-40 kişi 
              (size gelenler!) iki öğrenciyi hırpalıyor. Bir başka 40 kişilik grup toplu 
              olarak bu yerleşkeye geliyor, diğer grupla birleşiyor ve bazı öğrencileri 
              bina içine kovalıyor. Bir öğrenciyi bina içinde dövüyor. Aynı grup bir 
              öğrenciyi müdür yardımcısı odasına kadar kovalıyor, öğrenci odaya 
              sığınıyor. Kantini basıyorlar, bir kız öğrenci (kantinde oturan) 
              yaralanıyor, acile kaldırılıyor. Boyun omuru koruyucusu ile 24 saat sonra 
              taburcu edildi. Size gelenler (kendilerini savunanlar!) eğitim binalarına 
              giriyor, sınavı bekleyen salon kapısındakileri dövüyorlar (el bileği 
              kırığı var, alçıya alındı). Dışarıdaki grup, üniversite yerleşkesi 
              içindekilere, üniversite binalarına taş attılar. Emniyet, dış gruptan 6 
              kişiyi gözaltına aldı. İçerdeki grup (size gelenler) emniyet kontrolünde 
              güvenle üniversiteden çıktılar, dağıldılar. Cuma günü, serada kesici ve 
              delici alet depolandığı ihbarı ve seraya girişi engelleyen demokratlar 
              (size gelenler), görevlileri hırpalıyorlar. Aramada bulunan malzemeler 1 
              cop, 26 adet tahta sopa, 8 demir çubuk, demir boru, tutanak ile sabit. 
              Kanıtlar bilgi ve bulgular dikkate alınarak 51 kişi için soruşturma 
              açıldı. Bu soruşturmalar huzursuz bir ortamda sınavlara girmek zorunda 
              kalan öğrenciler olduğu, öğrenme ve öğretme hürriyetini doğrudan veya 
              dolaylı olarak kısıtlanması söz konusu olduğu için açılmıştır. Sınav 
              salonları ve kantinler size gelen öğrenciler tarafından basılmıştır. 
              Öğrenciliğe sığmayacak tavırlar gösterirken kullanmak için hazırladıkları 
              yaralayıcı alet ve malzemeler bulunmuştur. Olayların ardından bilançoya 
              göre 6 yaralı var. Bizim kendi soruşturmalarımız hâlâ devam etmektedir. 
              Biz öğrencilerine sahip çıkan, kaba kuvvetle fikirlerin, düşüncelerin 
              yayılamayacağını öğretmeye çalışan onurlu bir üniversiteyiz. Öğrencilerin, 
              öğretim üyeleri ve eğitim-öğretim hakkındaki düşünceleri araştırılır, 
              geçen 31.128 anket yapılmıştır. 1997 yılından beri pek çok üniversitede 
              bulunmayan Öğrenci Temsilciliği sistemi bulunmaktadır. Fakültelerinde 
              oylamayla seçilen temsilciler kendi aralarında bir Üniversite Temsilcisi 
              seçmektedirler. Bu Üniversite Temsilcisi, öğrenci arkadaşlarını Senato ve 
              Yönetim Kurulu toplantılarında temsil etmektedirler. Gerçekten 
              üniversitelerde ve Türkiye'de laik, demokratik sistemi koruyacak ve 
              geliştirecek olan yarınlarımızın temsilcisi gençlerdir. Ama bunu yaparken 
              hangi donanımı kullandıkları çok önemlidir. Hepsinin daha uyanık ve 
              akıllıca davrandığını görmek bizlerin en büyük beklentisidir. Amacımız 
              öğrencimize ceza vermek değildir. Suçları yoksa kesinlikle güvencededir. 
              1997 yıl başından beri üniversite yerleşkesine güvenlik güçleri 
              girmemektedir. Girmesini gerektirecek durum olur ise rektör olarak ben 
              davet ederim. Sayın Çalışlar! Sloganlar ile yönetim olmaz, olamaz. Benim 
              bu tür yazı ve açıklamalara duyarlılığım alerjik değil, doğruluk ve 
              dürüstlüktür.'' 
        
        
        Çankaya Belediyesi, iskân izni olmayan milletvekili lojmanları için 17 
              yıllık alacağının peşinde 
              Meclis vergiden kaçtı 
              17 yıllık ihmal: TBMM'nin Milli Emlak Genel Müdürlüğü'ne devredeceği 400 
              tripleks villaya 17 yıl boyunca iskân izni alınmadığı ve belediyenin 17 
              yıllık emlak ve çevre vergisi alacağı bulunduğu ortaya çıktı. Belediye 
              Başkanı Haydar Yılmaz, ''Hukuksal sorunlar halledilmeden binalar satışa 
              sunulamazlar'' dedi. 
              BÜLENT SARIOĞLU 
              ANKARA - TBMM Başkanlık Divanı'nın Milli Emlak Genel Müdürlüğü'ne devretme 
              kararı aldığı milletvekili lojmanlarındaki 400 villa için Meclis'in 17 yıl 
              boyunca iskân başvurusu yapmadığı ortaya çıktı. TBMM İdare Amirliği, iskân 
              izni olmayan 400 tripleks villa için belediyeye emlak ve çevre temizlik 
              vergisi ödemedi. ''Çok ciddi vergi alacağımız var, sorunlar halledilmeden 
              binalar satışa sunulamaz'' diyen Çankaya Belediye Başkanı Haydar Yılmaz , 
              villaların çok kötü inşa edildiğini, Meclis tarafından binaların 
              ''kabulünün nasıl yapıldığına da anlam veremediğini'' söyledi. 
              TBMM Milletvekili Lojmanları'nı 15 Ocak'tan itibaren devralmaya hazırlanan 
              Milli Emlak Genel Müdürlüğü'nün, iskân sorunu konusunda Çankaya Belediyesi 
              yetkilileri ile ön görüşme yaptığı öğrenildi. Lojmanlardaki 400 tripleks 
              villanın 17 yıldan beri iskân izni bulunmuyor. Çok katlı binadaki 176 
              dairenin ise ruhsat sorunu yok. 
              Çankaya Belediye Başkanı Yılmaz, Meclis İdare Amirliği'nin 17 yıllık büyük 
              bir ihmalde bulunduğunu açıkladı. 400 tripleks villa için iskân 
              başvurusunda bile bulunulmadığını bildiren Yılmaz, şu bilgileri verdi: 
              ''Tripleks konutlar 1985 yılında inşa edilmiş. Yasal olarak bir binanın 
              inşaat başlangıcında izin alınır, evrakı tam ise vize alır. Bina bittikten 
              sonra da müracaat eder, 'ben binamı bitirdim, oturacağım, buyrun bakın, 
              iskânımı verin' der. Şöyle düşünelim; ben bir ev alırken sormak 
              zorundayım, 'Buranın iskânı var mı yok mu' diye. 17 yıl içerisinde 
              parlamenterlerin başında bulunduğu İdare Amirliği'nin müracaat etmesi 
              gerekirdi. Yalnız iskân değil, diğer eksik ve hataların düzeltilmesinde de 
              şimdiye kadar hiç ilgi duyulmamış. Sorumlusu, parlamenterlerden oluşan 
              İdare Amirliği.'' 
              17 yıllık emlak ve çevre temizlik vergisi nedeniyle belediyenin ciddi 
              kaybı olduğunu, Milli Emlak Genel Müdürlüğü'nden bu miktarın 
              karşılanmasını isteyeceklerini vurgulayan Yılmaz, ''Normal koşulda biz bu 
              tür konutlara 'bina bitti, oturuyorlar, ellemeyelim' demiyoruz. Müdahale 
              ediyoruz'' dedi. 
              Belediye Başkanı Yılmaz, Maliye veya Hazine'nin konutlara iskân istemesi 
              durumunda denetimlerin tamamını yapacaklarını belirterek, ''Oldukça ciddi 
              alacağımız çıkar. Tüm hukuki sorunlar kapatıldıktan sonra satışa 
              sunulabilir, bunlar halledilmeden satışa sunulamaz'' diye konuştu. 
              Yılmaz, çok katlılar dışındaki tripleks villaların çok kötü yapıldığına da 
              işaret ederek, ''Meclis bu konutların kabulünü nasıl yapmış onu da 
              anlamıyorum. Ben, tripleksleri konut olarak birisinin alabileceğini 
              düşünemiyorum'' görüşünü dile getirdi. Lojmanda halen 52'si yeni seçilen 
              AKP'li, 298'i seçilemeyen olmak üzere 350 milletvekili oturuyor. Milli 
              Emlak Genel Müdürlüğü, belediye ile ilgili sorunların yanı sıra, 
              lojmandaki milletvekillerini çıkarmak için de çaba gösterecek. 
        
        
        Türkiye'de sosyal refah düzeyi geriliyor, halkın yüzde 85'i yoksulluk 
              sınırı ve altında yaşıyor 
              Yurttaşın derin yoksulluğu 
              CHP İstanbul Milletvekili Bülent Tanla'nın yaptığı araştırma, kriz, 
              açlık, yolsuzluk, işsizlik ve statüko kayıplarının Türkiye'nin ekonomik 
              gelişmişliğini vurduğunu ortaya çıkardı. Türkiye ekonomik gelişmişlik 
              açısından Peru, Azerbaycan, Gürcistan, Sri Lanka ve Paraguay ile aynı 
              düzeyde yer aldı. 
              İstanbul Haber Servisi - Halkın yüzde 85'nin yoksulluk sınırı ve altında 
              yaşadığı Türkiye'de sosyal refah düzeyi sürekli geriliyor. 
              Türkiye nüfusunun yüzde 10'u hiçbir gelir olmadan yalnızca yardımlarla 
              yaşarken yurttaşlar sosyal güvenlik kuruluşlarından maaş alıp geleceğini 
              garantiye almak için ''anlaşmalı evlilik'' , ''anlaşmalı boşanma'' , 
              yabancılarla evlenme ve cinsiyet değiştirip pembe nüfus kâğıdı almaya 
              yöneliyor. 
              CHP İstanbul Milletvekili Bülent Tanla' nın çeşitli kuruluşların 
              verilerinden derlediği araştırmaya göre, son yıllardaki ekonomik daralma 
              ve küçülmeler daha çok orta ve üst gelir gruplarını olumsuz etkiliyor. 
              Ailelerin yüzde 54.4'ü yoksulluk sınırının altında yaşıyor. Kriz açlık, 
              yoksulluk, işsizlik, statü kayıpları, tüketim-talep azalmasına ve 
              Türkiye'nin ekonomik gelişmişlik açısından Gürcistan, Peru, Azerbaycan, 
              Sri Lanka, Paraguay ile aynı düzeyde olmasına neden oldu. 
              Araştırmada, yoksullar ''derin'' ve ''normal'' olarak ikiye ayrılıyor. 
              Toplumun yüzde 10'unu oluşturan ''derin yoksullar'' yalnızca yardımla 
              yaşayabiliyor. Alışveriş yapamayan bu aileler, pazar yerlerindeki 
              çürükleri topluyor. Giyecek kıyafetleri olmadığı için çocukların okula 
              gidemediği bu evlerde, yalnızca makarna, bulgur, patates ve ekmek 
              yeniliyor. 
              Toplumun yüzde 10 ila 30'unu oluşturan normal yoksulların ise düşük de 
              olsa düzenli bir gelirleri var. Süt ve et tüketiminin olmadığı bu 
              ailelerde ara sıra tavuk yeniyor. Bakkallara borcu bulunan bu grup 
              ailelerin tamamı yarı yarıya ucuz olduğu için bayat ekmek tüketiyor. En 
              büyük mali sorunu ev kirasının oluşturduğu bu ailelerin hemen hemen 
              tamamında aile içi gerilim ve geçimsizlik çok yüksek. 
              Ailelerin yüzde 30.8'i de yoksulluk sınırında yaşıyor. Aylık gelirleri 
              ortalama 729 milyon lira olan bu ailelerin üçte birinin borcu var. 
              Ailelerin yaklaşık yüzde 15'i yoksulluk sınırının üstünde yaşıyor. Aylık 
              gelirleri 2 milyar 76 milyon ve daha üstü olan bu ailelerin yüzde 4.5'nin 
              ise yaşam standardı çok yüksek. En yüksek gelir grubuyla en düşük gelir 
              grubu arasında yaklaşık 20 kat fark bulunuyor. Nüfusun yüzde 15'i İngiliz 
              ve İtalyanlar gibi, geriye kalan yüzde 85'i Peru, Bangladeş ve Uganda 
              standartlarında yaşıyor. 
              2000 yılında büyük miktarlarda taşıt, konut ve diğer mallar için 
              kullanılan tüketici kredilerinden sonraki yıllarda hızla vazgeçildi. 2000 
              yılında 58 bin 615 kişi konut kredisi kullanırken bu rakam 2002 yılında 3 
              bin 252'ye geriledi. Halkın yaklaşık yüzde 85'i yaşamı için gerekli olan 
              ihtiyaçları dışında herhangi bir şey satın alamamakta. 
              İlaç üretimi azaldı 
              Son yıllarda ilaç üretimi de azaldı. 2000 yılında 1 milyar 94 milyon kutu 
              ilaç üretilirken bu rakam 2001 yılında 952 milyona, 2002 yılının ilk 9 
              ayında ise 532 milyon 368 bin 730'a geriledi. 
              Otomobil satışında düşüş 
              Yurttaşlar 1999 yılında otomobil ve hafif araçlar olmak üzere toplam 378 
              bin 9 araç satın aldı. Bu rakam 2000 yılında 601 bin 811'e yükseldi. Ancak 
              krizin patlak verdiği 2001'de 188 bin 603'e, 2002 yılında ise 152 bine 
              geriledi. 
              Reklam harcamaları 
              1999 yılında 924 milyon dolar olan televizyon, basın, radyo ve sinema 
              reklam harcamaları 2000 yılında 1058 milyon dolara ulaştı. Ancak, bu rakam 
              2001 yılında 540, 2002 yılının ilk 6 ayında 369 milyon dolara kadar düştü. 
        
        
              Bu arada, ekonomik krize bağlı olarak icra davaları ve boşanmalar da 
              arttı. 2000 yılında 7 milyon 39 bin 288 olan icra dava dosyası, 2001 
              yılında 9 milyon 404 bin 9'a yükseldi. 2000 yılında 40 bin 108 olan 
              boşanma davası sayısı da 2001 yılında 96 bin 78 oldu. 
              Yurttaşlar krizden daha az etkilenmek için anlaşmalı evlilik ve 
              boşanmalara, yabancılarla evlenmeye ve cinsiyet değiştirip pembe nüfus 
              kâğıdı almaya yöneldi. 
              Bu yollarla devletin sosyal güvenlik kuruluşlarından maaş bağlatıp 
              geleceklerini garanti almaya çalıştılar. 
              Olumlu değişiklik 
              Ekonomik tablolardaki olumlu değişiklik kısmi düzelmelere yol açtı. 
              Enflasyondaki düşüşün yurttaşlara yansıması refah seviyesinde bir 
              yükselmeye işaret etti. Yurttaşlar, bu sayede ihtiyaçlarını kısmen 
              telafiye çalıştı. 
              Bu ihtiyaçlardan önceliği ise gıda aldı. Ancak, bu telafi tüketimi, 
              ekonomiyi düzeltecek düzeyde değil. Yeni istihdam yaratılmadığı için de 
              işsizliğe çare bulunamadı. 
        
        
        
        
