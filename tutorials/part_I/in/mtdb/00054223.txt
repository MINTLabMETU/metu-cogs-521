                       
        Kedi Mektupları
        Oya Baydar
           1992
           
             Roman
                   
        "Ama işe bak ki, bu haliyle kimse almaz onu. Açlığa ve özgürlüğe mahkûm bir zavallı..." 
        "Özgürlük, bağımsızlık, kedi kimliği hoş bir şey. Bunu korumamız gerek, "dediler genç kedilerle yavrular. "Ama tabii karnımız da doymalı..."
        "İşte bütün sorun burada, "diye sürdürdü konuşmasını Kirli. "İnsanların da hayvanların da tok olduğu o zengin, bakımlı, temiz ülkelerde açlık yoktu, ama özgürlük de yoktu. Hatta yalnızca kediler değil, onların sahipleri de özgür değillerdi. Bir çarka kapılmış gibiydiler sanki. Saatlerin, kuralların, makinelerin çarkına... Önceleri, henüz düşüncelerim bu kadar gelişmemişken, oralarda, insanların da kediler, köpekler gibi birşeylerin tutsağı olduklarının farkına varmamıştım. Hatta, "bir ülkede insanlar ne kadar özgürse hayvanlar o kadar bağımlıdır" türünden düşünceler üretmiştim. Ama atladığım birşeyler vardı sanırım. Şimdi düşünüyorum ki insanların durumuyla bizim durumumuzu birbirinden ayırmak gerek. Bu konuda her türlü benzetme ve paralellik kurma yanıltıcı olabiliyor. Basitleştirmek için şunları söyleyebiliriz: İnsanlara bağımlılık, hayvanlara, başta tokluk olmak üzere çeşitli yaşam kolaylıkları sağlıyor kuşkusuz. Ama öte yandan onların yapılarını ve kimliklerini körletip bozuyor. Örneğin, ev kedilerinin, görme ve koklama duyularının keskinliğini yüzde elli oranında kaybettiklerini biliyor muydunuz? Bu konuda yapılan çalışmalar, ev kedilerinin gözlerinin, karanlıkta parlamaları gerekenden çok daha az parladıklarını gösteriyor. Yine başka bilimsel çalışmalar, insanlara bağımlılığımız arttıkça, koku alma ve görme yeteneğimizin yanında, duymamızda ve dişlerimizin sivriliğinde de gerilemeler olduğunu ortaya koyuyor. Buna karşılık kedi zekâmızda gelişme var mı? Konuyu tek yönlü düşünmezsek, bir zekâ gelişmesinden söz edilebilir. İşte bu noktada henüz yanıtlayamadığımız önemli bir soruyla karşı karşıya geliyoruz: Doğal kedi özümüzün bozulması, kedi doğamızın parçası olan yeteneklerimizin körelmesi, gerilemesi pahasına, insanlarla birlikte yaşamanın sonucu olan bir zekâ ilerlemesinden söz edilebilir. Ama türümüzün tümünü kapsamayan, yalnızca insanlarla haşır neşir olan bazılarımız için geçerli olan bu zekâ ilerlemesi, aynı zamanda bizi artık kedi olmaktan çıkarıp farklı bir yaratık haline mi getirecek?"
        Kirli, kendini düşüncelerine kaptırmış, sesli düşünüyordu. Bütün bu düşünceler ve sorularda çözemediği bir nokta, karanlık birşeyler, çelişkili ve yanıtsız bir yan olduğunun farkındaydı. 
        "Ben kedi kalmak isterdim doğrusu," dedi biri. Pek de kavrayamadığı bu uzun konuşmadan sıkılmıştı. 
        "İster aç, ister tok, kedi kimliğimden vazgeçmek istemezdim," dedi bir başkası.
        "Neler saçmalıyor bu!" diye açıktan açığa saldırdı yaşlı düşkün kedi.
        "Karnı tok olanlar böyle konuşurlar, kedi kimliğini aşıp gittikçe daha akıllanıp böyle ahkâm kesmek de tokların işi," dedi Kirli'nin pek hoşuna giden genç sokak kedisi.
        "Haklısınız," dedi Kirli hüzünle. "Bütün bu anlattıklarımda kedice olmayan birşeyler olduğunu biliyorum. Kafamın içinde o kadar çok düşünce var ki bazen hepsi birbirine karışıyor, her şey busbulanık oluyor. Ama ayrıntıları, karanlık, çapraşık soruları bir yana bırakırsak, şu konuda düşünebiliriz: Bir kedinin hem tok, hem de özgür olması mümkün mü? Bunu sağlayabilmek için kediler ne yapmalılar?" 
        "Bu biraz da kedinin sahiplerine bağlı," dedi akıllı bir genç kız. "Öyle sahipler vardır ki, kediye hem çok iyi bakar hem de onu özgür bırakırlar. Ben, benimkilerden memnunum doğrusu." 
        "Ben de," dedi Kirli. "Ben de sahiplerim açısından şanslı kedilerden sayılırım. Hem iyi baktılar, hem de kediliğimden özveride bulunmamı, özgürlüğümü satmamı hiç istemediler. Ama her kedi bizim kadar şanslı olmayabilir."
        "Ben öyle evlerde kedilik ettim ki," dedi beyaz göğüslü, beyaz patili, siyah simokinli Felix türü kedi, "Bir ara, acaba sahici bir kedi miyim, yoksa içi doldurulmuş bir kedi postu muyum diye kuşkuya kapıldım kendimden. Güzel yemekler yiyordum. Sepetimde kenarları dantelli kuştüyü yastık bile vardı. Ama kapı dışarı çıkartılmazdım. Evdeki çocukların oyuncağıydım. Hele bir kız çocuk vardı ki hatırladıkça tüylerim diken diken oluyor. Beni bütün gün bebek giydirir gibi soyar,  giydirir, kurdeleler takar, patilerime çoraplar geçirirdi. Artık dayanamayıp da bir tırmık sallasam, hemen ulumaya başlar, bütün evi ayağa kaldırır, bana hiç yoktan dayak yedirirdi. Neyse ki taşındılar. Taşınma günü ortadan yok oldum. Eski bir kovanın içine gizlendim. Ne kadar aradılarsa da bulamadılar. O gün bugün, kendi başıma buyruk, sokaklardayım. Hayatımdan şikâyetçi değilim doğrusu. Belki güç bir hayat, ama hiç değilse özgürüm." 
        "İşte gördünüz mü, yaşanmış, canlı bir örnek size. Ama temel sorumuz henüz yanıtlanmadan duruyor: "Kedilerin hem tok, hem de özgür olmaları mümkün mü?" Bir de, ilgisiz gibi görünen, ama bu sorunun yanıtına çok bağlı olan bir ikinci soru: "Kedi doğamızın değişmesi, gerilemesi pahasına zekâmızın ilerlemesi, farklı bir kedi benliği edinmemiz iyi bir şey mi?" Bir başka gün de bunları konuşuruz."
        Toplantıyı kısa kesmişti. İçinde büyük bir sıkıntı; her şeyin, bütün bu konuştuklarının da anlamsız ve saçma olduğu duygusu vardı. Kulakları, gözleri yanıyordu. Burnu kuruydu. Hasta gibiydi. Kediler sokak aralarına, evlerine, balıkçılar çarşısına, ağaçlara, çöp tenekelerine dağıldılar. Bir balık kılçığı uğruna ciyak ciyak kavga eden yavruların  ince, tiz miyavlamaları; dişi arayan kızışmış erkeklerin boğuk inlemeleri; şuradan buradan mırnavlaşma sesleri; yavrularım arayan bir anne kedinin biraz kaygılı, biraz azarlayıcı mırnavları duyuldu. Ayın aydınlattığı mavi gece, önce ağaçlara, sonra denize, sonra karşı kıyılara indi. Ay, arkadaki tepelerden kurtulup yükselip denizle buluşunca, Kirli ne zamandır kıpırdamadan oturduğu çöp yığınının üstünden kalktı; silkindi, gelişigüzel birkaç dil darbeciğiyle bedenindeki yabancı kokuları yalayıp temizledi. Ayışıklı gecelerde hep yaptığı gibi vapur iskelesinin en ucuna yürüdü. Bir kez, son vapurdan inen Hanımı, onu iskelenin ucundaki vapur halatlarının sarıldığı iskele babalarından birinin üstüne tünemiş, ayı ve denizi seyrederken bulmuş, çok şaşırmıştı. "Demek ayışığını seyrediyordun kediciğim," demişti hayret ve sevgiyle. "Biliyor musun, bazen sanki kedi değilmişsin gibi bir duyguya kapılıyorum. Sanki her şeyi anlıyormuşsun, sanki insan gözleriyle bakıyor muşsun gibi geliyor bana." Sonra hanımı önde, o bir adım arkada birlikte eve dönmüşlerdi. Yokuşu tırmanırken, "Belki de beni bekliyordun, kimbilir," demişti kadın. Hayır onu beklemiyordu. Denizi ve ayı seyrediyordu yalnızca.Ama sevinsin diye, "Evet, miyavvvv," demişti.
        Kirli, buradaki kadar güzel bir dolunayı hiçbir yerde görmediğini düşündü. Artık belleğinden yavaş yavaş silinen kuzey ülkelerinde de, karlı çam ormanlarının ve soğuk  kurşunî denizin üstünde parlardı ay. Ama oralarda, bazan donmuş bir buz parçasına, bazan göğe asılmış sarı pirinç bir levhaya, çoğunlukla da fantastik bir tiyatro dekoruna benzerdi. Bazan, uzun kedi ayları boyunca hiç görünmezdi. "Burada, ay tam kendi ülkesinde, kendi evinde sanki." 
        Dolunaylı gecelerde içi büsbütün karmaşık duygularla doluyordu. "İnsanların, kedilerin hep aylı gecelerde sevişip mırnavlaştıklarını sanmaları büsbütün boşuna değil," diye geçirdi içinden. Yalnızca kediler mi? İnsanlar da öyle değil mi? Örneğin bu gece her günkünden daha fazla insan çifti vardı deniz kıyısında. Kimisi el ele tutuşmuş, kimisi kol kola, kimisi de sessiz köşelerde dudak dudağa...
        Sular yakamozlandı. Keskin gözlü bir martı, denize doğru pike yapıp gagasında bir balık, şimşek hızıyla göğe yükseldi. İskelenin suya çakılı ahşap ayaklarının arasında akşam gezintisine çıkmış balıklar, sanki tehlikeyi hissetmiş gibi kaçıştılar. Kirli, onları izlemeye çalışırken, eskisi kadar iyi görmediğini fark etti. "henüz gözlerim zayıflayacak kadar yaşlı değilim. Kötü beslendiğim de söylenemez. Çok şükür ömrüm boyunca eve kapatılmadım, hep özgürüm. Peki gözlerim neden zayıflıyor o zaman?" Biraz önce kediler toplantısında kendi anlattıklarını hatırladı. "Türümüzün insanlarla iç içe yaşayan kolundaki evrimleşme benimle mi başlıyor yoksa? Eskiden düşünemediğim şeyleri düşündüğüm, eskiden tanımadığım duygular kazandığım doğru. Ama görmemde ve duymamda kimi gerilemeler de bir gerçek. Neyse ki koku duyum halâ eskisi gibi." 
        Tam arkasında tanıdık bir titreşim ve koku hissetti: "Hepsi evham ve saçmalık. Her şeyim yerli yerinde. Zekâmda da ilerleme falan yok. İnsanları dinleye dinleye onlardan birşeyler kaptım, hepsi o kadar." 
        Arkasını bile dönmeye gerek görmeden, ağırbaşlı kısa bir "mav mav"la, Kısmet'i selâmladı.
        Delikanlı gelip yanına oturdu. İki ön patisini birleştirip, halka halka hareli kuyruğunu patilerinin önüne attı. Ayışığında olduğundan daha iri, daha kaslı ve yakışıklı görünüyordu.
        "Dolunayda seni burada bulacağımı biliyordum," dedi. "Hem ayı birlikte seyrederiz diye düşündüm, hem de Nina, benim Hanımla, sana da bana da birer mektup göndermiş, onu ileteyim dedim." 
        Burnu ve diliyle göğsündeki tüylerin arasında birşeyler arandı.
        "Hah, işte burada. Mektup Hanımın valizinin kenarındaydı. Oradan göğsüme sürüp getirdim. Bu bana yazdığı mektup."
        Kirli, bıyıklarını ve burnunu Kısmet'in göğsüne yaklaştırdı. Mektubu birlikte okumaya başladılar:
        "Kardeşim Kısmet,"
        "Hanımınla gönderdiğin mektubu aldım. Bu arada eski dostum Safinaz'ın artık olmadığını, -İnsanlar buna ölüm diyorlar- onun yerine senin geçtiğini öğrendim. İyi olmuş, çünkü o aile kedisiz yapamaz. Onlara düşen kediler de rahat ederler doğrusu. Tek sakıncaları, bir zamanlar Safinaz'ın da yakındığı gibi, yerleşik ve düzgün bir aile olmamaları. Bu kendi ellerinde olan bir şey değil. Kirli'nin sana sözünü ettiği "Sahiplerin Sırlarını Araştırma Projesi"ni başarıyla sonuçlandırabilirsek, sizinkilerin de neden hep kaçmak göçmek zorunda oldukları ortaya çıkar ve belki de bu duruma bir çözüm bulunabilir. Sana ileride uzun bir mektup yazarım. Şimdilik tanıştığımıza memnun olduğumu belirtip Kirli'yle arkadaşlık etmeni salık veririm. Nina"
        "P.S. Kirli'ye yazdığım mektubu lütfen ona iletebilir misin? Sahiplerimiz konuşurken duyduğuma göre, yakın oturuyor ve birbirinizi görebiliyormuşsunuz." 
        ""Nina'nın sana yazdığı mektup da şurada, biraz aşağıda," diye işaret etti burnuyla Kısmet."
        Kirli, için için güldü: "Küçük çapkın benim mektubu bilerek aşağılara, pomponuna doğru koymuş. Tahrik olayım diye. Şeytan olmadan cin çarpmaya kalkıyor bu küçük zampara..." 
        Kısmet, mektubu daha rahat okumasına olanak tanımak için yan yattı. Kirli, delikanlının incecik, sarı ayva tüylü deriyle kaplı pomponunu gördü. Buradan yükselen baş döndürücü bir koku Nina'nın mektubunun kokusunu bastırıyor,  okumasını  güçleştiriyordu.  Burnunu  Kısmet'in karnına iyice yaklaştırdı.
        "Safinaz'ın sahibesinin bize gelişini fırsat bilip sana yazıyorum. Safinaz'ın yerine Kısmet gelmiş. Yakın oturuyormuşsunuz. Kısmet'e yazdığım kısa notta, bu mektubu sana ulaştırmasını rica ettim." 
        "Sevgili Kirli, evdeki havadan ve konuşmalardan çıkardığım kadarıyla, bizimkiler de artık dönme hazırlığındalar. Sen bana daha önce de, bu konuda dikkatli ve hazırlıklı olmamı salık vermiştin. Haklısın. Henüz bir kararım yok. Bu "dönüş" konusunun beni çok huzursuz ettiğini söylemeliyim. Bizimkilerin "dönüş" dediği yer değiştirme işi, benim için, bir de çocuk için "dönüş" falan değil. Ne ben, ne de çocuk "memleket" denilen o ülkeden gelmedik, oranın malı olmadık ki dönüyor olalım. Bizim için, olsa olsa yeni bir yere taşınmadan söz edilebilir. Aslında çocuğa da acıyorum. O zavallı büsbütün çaresiz. Onun benim kadar bile seçeneği ve özgürlüğü yok. En kötüsünden, ben kaçar, saklanır ve burada kalmayı başarırım. Sonra yeni kiracılara ya da başka birilerine kedilik ederim. Ama insan yavruları için işler bu kadar basit değil. O zavallı, annesi, babası nereye giderse onlarla birlikte olmak zorunda. Kendi başına sokakta kalsa acından ölür. Bu konuda kararımı düşüne taşına vereceğim, aceleye getirmeyeceğim. Aslında bizimkilerin oraya gelmeleri de önümüzdeki baharı bulacak."
        "Senin hakkında, gerek kedilerin mektuplarından, gerekse insanların konuşmalarından güzel şeyler öğreniyorum. Önemli konularla uğraşıyormuşsun ve orada, kendine saygın bir yer edinmişsin. Hem kedi, hem de anne olarak gurur duyuyorum. Yalnız aklıma takılan küçük bir nokta var! Kısmet'in yazdıkları doğruysa, "Kedi kimliğini aşmak" konusunda çalışmaların varmış. İyi de, kedi kimliğini aşınca artık kedi olmayacaksın ki! Ben mi yanlış ya da yetersiz düşünüyorum, yoksa bu işte bir tuhaflık mı var, bilmem. Hakkında duyduklarım bir yandan hoşuma gidiyor, bir yandan da neden bilmem içime bir huzursuzluk ve korku veriyor. Yine de senin kedi özüne ve aklına güvenirim. Sen bilirsin iyisini."
        "Sahiplerim ve çoğunu senin de tanıdığın arkadaş çevreleri, son zamanlarda oldukça huzursuzlar. Bu huzursuzluk bütün eve yayılıyor tabii. Örneğin, eskiden hiç olmayan şeyler oluyor. O televizyon dedikleri, içinden acayip pırıltılar ve renkler geçen sevimsiz alete bakarken ağlıyorlar bazen. Haydi Hanımın bu ağlamalarına alıştım, ama geçende Bey de neredeyse hüngür hüngür ağlamaya başlamaz mı bu aletin karşısında. Önce korktum, ne yapacağımı şaşırdım. Yerimden fırlayıp odanın ortasına koştum. "Kediyi bile korkuttun," dedi Hanım. -"Kediyi bile korkuttun,"dedi Hanım. Bey yanıt vermeden hemen dışarı kaçtı, uzunca bir zaman sonra geri döndü. Sonradan, konuşmalarından çıkardığım kadarıyla, bazı şeyleri televizyonda görünce kafasına büsbütün "dank" ediyormuş. Televizyonda birşeyler anlatanlar namussuzmuş; her şeyi kendi istedikleri gibi gösteriyorlarmış; hep yalan söylüyorlarmış; bütün dünyayı kandırıyorlarmış. Çok tehlikeli bir aletmiş bu; bizimkiler bunun karşısında kendilerini güç hissediyorlarmış; elleri kolları bağlıymış."
        "Bunları konuşurlarken, söze karışmak için uzun uzun miyavlayarak kucaklarına atladım. "Böyle üzülüp kendinizi harap edip hüngür hüngür ağlayacağınıza kaparsınız bu mereti ya da atarsınız, olur biter. Ne akılsız yaratıklarsınız siz, "dedim ama anlatamadım. Üzüle üzüle oturuyorlar o nesnenin karşısında. Şu insanlarda bir bozukluk olduğunu hep düşünürüm, ama bizim sahiplerimizin çevresi büsbütün tuhaf."
        "Sevgili kızım,"
        "Artur'un ortaya attığı ve belki de işsizlikten hepimizin ilginç bulup katılmayı kabul ettiğimiz, "Sahiplerin Sırlarını Araştırma Grubu" konusunda gerçekten neler düşündüğünü öğrenmek isterdim. Sandığımız kadar büyük sırları var mı sence, yoksa bütün sorun doğuştan eksikli yaratıklar olmaları mı? Yukarıda aktardığım, Beyin televizyonun karşısında birden ağlamaya başlamasını ya da bizimkileri onca üzen başka şeyleri ele alalım örneğin. Sonradan karısına anlatırken duyduğuma göre Bey'i ağlatan neymiş biliyor musun? Bazı insanların taştan topraktan kalıplarını yapıp oraya buraya dikmişlermiş. Şimdi bu adamlara nedense kızıyorlarmış ve yaptıkları taştan kalıpları parçalayıp yerlerinden indiriyorlarmış. Bu arada bizimkilerin yaşadığı ülkenin bir yerinde "Küçük Trompetçi" diye de bir taş kalıp varmış. Bu küçük trompetçi, bir zamanlar buralar kötü adamların -bunlara naziler, faşistler diyorlar- eline geçtiğinde, kötülere karşı savaşmış ve küçük bir çocuk olduğu halde büyük insanlara bile örnek olmuş, trompetiyle onlara cesaret vermiş."
        
        
        
