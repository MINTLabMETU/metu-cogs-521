                       
        
        
                
             haber
                   
        TİYATRO DÜNYASINDAN DİKMEN GÜRÜN 
              Bu adreste bulunamadı 
              Ve şimdi, sizleri mektuplarla başbaşa bırakmadan önce... diliyoruz ki, 
              tarih tekerrür etmeyecek, bu türden öyküler sadece bir hikâye olarak 
              kalacak ve yaşadığımız hayatta acı gerçekler olarak karşımıza çıkma 
              fırsatı bulamayacak. 
              1930 seçimlerinde Nasyonal Sosyalist Parti parlamentoda 107 koltuğa sahip 
              olmuş ve Almanya'nın ikinci büyük partisi durumuna gelmişti. 1931'deki 
              işsizlik hareketi, Darmstadler Bankası'nın iflası ve Başbakan Bruening 
              'in, büyük toprak sahiplerinin baskısıyla, Hindenburg tarafından istifaya 
              zorlanması Nazilerin gücünü arttırırken Hitler'in tırmanışı da aynı ölçüde 
              hız kazanacaktı. 1931'de yinelenen seçimlerde Nasyonal Sosyalistler artık 
              ülkenin en güçlü partisi durumundadır ve yaşlı Hindenburg'un güçsüz 
              çabalarına karşın, halka 'özgürlük, iş ve aş' vaat eden Hitler 1933 yılı 
              sonunda şansölyedir. Nazizmin baş döndürücü bir hızla yükselişinde 
              elbetteki geleceği net gören Thyssen gibi sanayi devlerinin destekleri ve 
              umut dağıtım furyasında bezgin halkın şartlandırılmışlığı yadsınamaz. 
              Önlenemez tırmanışlar 
              Amerikalı gazeteci Kressmann Taylor 'ın İkinci Dünya Savaşı'ndan hemen 
              önce, 1938'de yazdığı 'Bu Adreste Bulunamadı' adlı kitabı, önsözde de 
              belirtildiği gibi, Neonazizmin doğup yükseldiği 1990'lı yıllarda yeniden 
              basıldı. Önce İngiltere'de ve geçen sezon da Paris'te tiyatro sahnesine 
              taşındı. Burada da, Gencay Gürün 'ün çeviri ve rejisiyle Tiyatro İstanbul 
              'da buluşuyor seyirci Kressmann Taylor'un yapıtıyla. 
              İki eski dost ve iş ortağı olan Max Eisenstein ve Martin Schulse 'nin 
              karşılıklı mektuplarını içerir 'Bu Adreste Bulunamadı' . Yazışmalar 
              1932-1934 yıllarını kapsar. Yazarın amacı bir anlamda Hitler 'in tırmanışa 
              geçtiği dönemin tanıklığını yapmak, bir anlamda da böylesine kaypak, 
              tehlikeli ortamlarda insan yapısındaki zaafların sivrilişini ve kişisel 
              çıkarların neden olduğu yıkımları belirlemektir. Her zamanki gibi, 
              kitlesel etkileşimin ötesinde kişisel hırslar önlenemez tırmanışlara zemin 
              hazırlayacaktır. 
              'Bu Adreste Bulunamadı' tiyatromuzun iki deneyimli oyuncusunu bir araya 
              getiriyor; Can Gürzap (Martin) ve Cihan Ünal (Max). Yalın oyunculuklar 
              kaçınılmaz olarak mektuplara farklı bir boyut katıyor ve bir anlamda salt 
              yüzeydeki çırpıntıları yansıtan yazışmaların ilgiyle izlenmesini, 
              dinlenmesini sağlıyor. Kressmann Taylor'ın uzunlu kısalı on sekiz mektubu 
              bu iki dost arasında oluşan uçurumda faşizmin ayak seslerinin 
              yankılanışını vermek amacını güdüyor. Bu açıdan bakıldığında da yapıt 
              tabii ki belli bir değişimin temeline oturuyor, ama içerik bağlamında 
              kodların çok belirgin olması 'Bu Adreste Bulunamadı' nın yumuşak karnını 
              oluşturuyor. 
              Zaman ve mekân duvarı 
              Almanya'da yaşayan Martin ile Amerika'da kalmayı yeğleyen Max'in ilk dönem 
              yazışmaları kişisel yaşamlarına dönüktür. Davranışlarındaki rahatlık, 
              tonlarındaki yumuşaklık bu iki insanı ortak iş ve kazanç ötesinde 
              karşılıklı sevgide buluşturur. Can Gürzap ve Cihan Ünal'ın yorumları bu 
              buluşmanın altını abartısız oyunculuklarla çizer. Max ve Martin arasındaki 
              ilk kopuş ve gerilim belki de Martin'in şu sözlerinde yatar ''ülkede bir 
              güç harekete geçiyor,'' ve olaylar bir çorap söküğü gibi beklenen sona 
              doğru ilerler. Kişisel bağlamda gerçekleşen beklenmeyen son ise Max'in 
              zekâsının ötesinde, onun adreste bulunamayan kız kardeşine ve haksızlığa 
              karşı duyduğu acının ürünüdür. 
              Gencay Gürün ; Can Gürzap ve Cihan Ünal gibi başarılı oyuncularla sahneye 
              taşıdığı 'Bu Adreste Bulunamadı' yı bir okuma tiyatrosu olarak ele almak 
              yerine kişiler arasında ördüğü zaman ve mekân duvarı ile olaya dramatik 
              bir bütünlük kazandırmış. Oyuncular kimi zaman aralarındaki bu görünmez 
              duvarı aşarak sanki karşı karşıya, birbirlerinin gözünün içine bakarak 
              oynarken kimi zaman da kendi sınırları içinde kalıyorlar. Bu değişimler 
              Max ve Martin'in ilişkilerindeki giderek artan gerilimi entonasyonların 
              ötesinde belirginleştiriyor. Işık ve özellikle müzik yine aynı amaca 
              hizmet ediyor. Ersin Satgan 'ın fazla detay içermeyen sahne tasarımında 
              kademe kademe açılarak ortaya çıkan gamalı haç motifi ise bir noktaya 
              kadar olayları desteklemesine karşın, yalın oyunculuklar içinde abartılı 
              bir çizgi olarak kalıyor kanımca... 
        
        
              2004 Seçimlerine Kadar 'Kurucu Meclis'... 
              Sayın milletvekilleri, 3 Kasım'dan sonra, liderlerinizin yerlerinde 
              kalabilmeleri için sizi harcayıp boşlukta bırakacakları kuşkusuzdur. Size 
              düşen önemli bir görevi, bir buçuk yıllık süre zarfında yerine getirerek 
              sine-i millete dönmeniz ve onları boşlukta bırakmanızın çaresini tekrar 
              sunuyorum (arz ediyorum). 
              Ulusumuzun biricik temsilcilerine duyurulmak üzere, TBMM Başkanı Sayın 
              Ömer İzgi , Van milletvekili Sayın Kâmran İnan ile eski bakan, bağımsız 
              milletvekili Sayın Sadettin Tantan 'a postaladığım, aynı içerikli 
              mektuplarımın kamuoyuna açıklanmasında yarar görmekle yurtsever basın 
              mensuplarının dikkate alacaklarını umut etmekteyim. Önce muhataplarımın 
              seçimindeki nedenleri arz etmek isterim. 
              1) TBMM Sayın Başkanı, önümüzdeki seçimlerde politikadan çekileceğini 
              beyan ettiği için; 
              2) Sayın Tantan, bakanlıktan ve partisinden çekilerek bağımsız 
              milletvekili kaldığı için; 
              3) Van milletvekili Sayın Kâmran İnan ise Yüce Meclisimizin şimdiki dönem 
              milletvekillerinin ve hükümetin ağır enkazı devralmış bulunduklarından 
              kendilerinden önceki dönem hükümetlerin ve milletvekillerinin daha ağır 
              siyasal sorumluluklarının bulunduğu şeklinde beyan ettiği için muhatap 
              seçilmişlerdir. Söz konusu 10 Temmuz 2002 tarihli mektubum aynen şöyledir: 
        
        
              ''Düşüncelerimiz ters, politik kulvarlardaki yerlerimiz ayrı olsa dahi 
              sizlere ve bütün milletvekillerine saygılarımı arz ederim. 
              Aşağıda arz edeceğim önerileri sizlerin aracılığıyla Yüce Meclisin 
              üyelerine arz etmeyi vicdani borç sayıyorum. 
              Yüce Meclisimizin, hükümetin, tüm kamu kuruluşlarının ve adalet kurumunun, 
              özellikle ekonomik durumumuzun iç ve dış sorunlar düzlüğe çıkarılmadan 
              erken seçim kararının alınmasının dehşet ve vahametini takdir edersiniz. 
              Bu tehlikeli ortamda iktidar boşluğunda Yüce Meclisimizin çizebileceği tek 
              yol, devrim sayılabilecek nitelikte Kurucu Meclis 'in bütün hak ve 
              yetkilerine sahip olabilmesi ile mümkündür. 1920'lerde Yüce Meclisimizi 
              oluşturan üyelerin ezici çoğunluğu, şimdiki Meclisimizin üyeleri kadar 
              uygarlık şansına sahip değillerdi. Bir kısmının gerçeği gören önderlere, 
              özellikle Atatürk 'e karşı olmalarına rağmen uygar dünyaya örnek teşkil 
              edecek biçimde devletimizin nüvesini kurdular. 
              Yüce Meclisimizin bu kudret ve imkâna sahip olabilmesinin tek koşulu, 
              sayın üyelerin tamamının bağlı oldukları siyasal parti 'den ayrılarak 
              bağımsız milletvekili olarak iki yıl için Kurucu Meclis'in çalışmalarını 
              sağlamak ve saygın kişiliğe sahip Cumhurbaşkanımızın atayacağı hükümeti 
              oluşturmaktır. CHP'nin sıradan bir üyesi olarak İstanbul'daki bazı CHP'li 
              üyelerin de görüşlerini aldıktan sonra bu düşüncelerimi arz ederken bağlı 
              olduğum genel merkezimizin ve genel başkanımızın da aynı düşünceyi 
              paylaşacaklarını tahmin ediyorum. İki ay önce Türk Parlamenterler 
              Birliği'nin kurultayında konuşurken karşımda bulunan üye, eski Diyanet 
              İşleri Başkanı ve milletvekili Sayın Lütfi Doğan 'a şunu sordum: 'Biz eski 
              kuşak parlamenterler sorumluluk ve günahımızı hatırlamazsak, er kişi 
              sayılabilir miyiz?' Cevabı 'hayır' oldu. Bu kez genel kurula dönerek şunu 
              söyledim: 'Biz eski parlamenterlerin bıraktığı enkazın altında kalan 
              şimdiki milletvekillerine neden yardımcı olamıyoruz? Bu nedenle er kişi 
              sayılmadığımızdan namazımız bile kılınmaz' yanıtını vererek kürsüden 
              indim. 
              Muhataplarım saygıdeğer milletvekillerine bu önerimi sunmakla kendimi, 
              güncel ve basit kişisel çıkarlarla uğraşan bir kısım eski 
              parlamenterlerden soyutlayarak tekrar saygılarımı sunuyorum.'' 
              Sayın milletvekillerimiz, tüm hançeremle sizlere sesleniyorum: Sizleri 
              atanmış küçük memur gibi gören bir kısım başlarla onların yalakalarına 
              Yüce Divan yolunu açtıktan sonra, Anayasa, AB uyum yasaları, Seçim ve 
              Partiler Yasası'nı değiştirerek 2004 yılındaki normal seçimlere kadar 
              görevinizde kalmanızın en sağlıklı yol olduğuna inanmakla beraber, başta 
              Silahlı Kuvvetler olmak üzere tüm baskı grupları ve demokratik 
              kuruluşların böyle bir eyleminizin önünde selam duracaklarını unutmayınız. 
              Yarından sonra çok geç kalınmış olur. 
              Mehmet FEYYAT Hukukçu, eski İstanbul Senatörü 
        
        
        Sözde 'Hukuk Devleti' Fransa'nın Tutumu... 
              Bilindiği üzere Avrupa İnsan Hakları Mahkemesi Fransa'da, 
              Strasbourg'dadır. Bu mahkemede davası bulunan ve bunu belgeleyen bir 
              avukatın (27 Ağustos-7 Eylül 1990) Suçların Önlenmesi ve Suçluların Islahı 
              Üzerine 8. Birleşmiş Milletler Konferansı tarafından kabul edilen, 
              Avukatların Rolüne İlişkin Temel Prensipler Sözleşmesi'ne imza atan hiçbir 
              ülkeden vize almak gibi bir yükümlülüğü yoktur, olamaz... 
              İnsan Hakları Mahkemesi Fransa'ya özgü ve o ülkeye bağlı bir mahkeme 
              değildir. Salt yargılamalar orada yapılıyor diye bir avukatın incelemek 
              istediği dosyaya ilişkin olarak Fransa hükümetinden izin ve vize alması 
              gerektiğini ileri sürmek, savunma hakkının başta Fransa tarafından açıkça 
              ihlalidir. Bu nedenle Fransız yetkili makamları dünyanın bütün 
              ülkelerindeki temsilciliklerine, kendi ülkesinin gümrük giriş kapılarına, 
              dünyanın her yerinden avukatlık mesleğini icra ettiğini belgeleyenlerin, 
              pasaportunun mesleği hanesinde avukat olduğu anlaşılanların, vizeye gerek 
              olmaksızın, kayıtsız koşulsuz bu ülkeye girebileceğini açıklamalı ya da bu 
              uluslararası mahkemenin (AİHM) merkezi Fransa'dan (Strasbourg'dan) 
              taşınmalıdır. 
              Salt AİHM'de davası olduğu için Fransa'ya gitmek isteyen bir avukattan 
              tapu kaydı ve bankada nakdini gösterir belge istenmesi açıkça hak ihlali, 
              bunun ötesinde uluslararası bağıtlara aykırılık ve giderek o ülke Barolar 
              Birliği'nin onurunu zedeleyici, hakaret içeren bir durumdur. Bu durumda 
              bankada parası olmayan, üzerine kayıtlı taşınır-taşınmaz malı bulunmayan 
              yoksul sayılabilecek bir avukatın İnsan Hakları Mahkemesi'nde savunma 
              yapması, dosya incelemesi mümkün olmayacak mıdır? O mahkemede savunma 
              yapması, dosya incelemesi Fransa hükümetinin izin ve oluruna mı tabidir? 
              Fransa hükümetine uluslararası bir mahkeme olan AİHM'de savunma yapmak, 
              dosya incelemek isteyen bir avukata ülkeye giriş yapmaya izin verip 
              vermeme keyfiyetini, onu gönlünce seçme yetkisini, onun mal varlığını 
              araştırma haddini kim vermiştir? Ya da ülke o haddi nereden bulmuştur? 
              Avukatların rolüne ilişkin temel ilkeler 
              Madde 16: Hükümetler, avukatların; a) Hiçbir baskı, engelleme, taciz veya 
              yolsuz bir müdahale ile karşılaşmadan her türlü mesleki faaliyeti yerine 
              getirmelerini; b) Yurtiçinde ve yurtdışında serbestçe seyahat etmelerini 
              ve müvekkilleriyle görüşmelerini; c) Kabul görmüş mesleki ahlak 
              kurallarına, görevlerine, standartlarına uygun faaliyette bulundukları 
              için kovuşturma veya idari, ekonomik veya başka tür yaptırımlarla sıkıntı 
              çekmemelerini veya tehditle karşılaşmamalarını sağlar. 
              Yukarıda 16. maddede açıkça tanımlandığı üzere, bir avukatın mesleği ile 
              ilgili olduğunu belgelediği hiçbir yolculukta kendisinden vize 
              istenemeyeceği, imzacı ülkelerce kabul edilmiştir. Fransa da imzalayan 
              ülkelerden biridir. Tartışma konusu edilen sorundan en haksızlığa uğrayan 
              avukatların başında kuşkusuz Türk avukatları gelmektedir. Avrupa İnsan 
              Hakları Mahkemesi'nin 1 Eylül 2000 tarihine kadar verdiği 1618 kararın 
              67'sinin Türkiye ile ilgili olduğu düşünülürse, konunun Türkiye Barolar 
              Birliği'ne kayıtlı avukatları daha bir yakından ilgilendirdiği kolayca 
              anlaşılır. 
              Türk avukatlarını elinde tapusu ve varsa para tutarını gösteren banka 
              hesap cüzdanı ile Fransa Konsolosluğu önünde kuyrukta bekletmek, Fransız 
              hükümetinin savunma hakkına gösterdiği saygının göstergesidir. Ayrıca 
              savunma, evrensel anlamda hiçbir hükümetin tekelinde değildir, olamaz, 
              olmamalıdır. Türkiye Barolar Birliği'ne bağlı avukatlar, vatandaşların 
              haklarını savunmadan önce kendi doğal haklarını aramalı ve bu vize 
              rezaletini mutlaka çözmelidir. 
              Av. Yalın DAMATOĞLU 
        
        
        Yargıtay Başkanı Eraslan Özkaya'dan yeni adli yılın açılışında siyasilere 
              sert uyarı: 
              Yargı alarm veriyor 
              Yargıtay Başkanı Özkaya, anayasayı, HSYK'yi ve siyasetçileri eleştirdiği 
              28 sayfalık konuşmasında, yolsuzluk ve irtica konularında uyarılarda 
              bulundu. Yargıda acil reform isteyen Özkaya, siyasilerin baskısı altında 
              olan savcılardan ''kahramanlık beklenemeyeceğini'' vurguladı. 
              ANKARA (Cumhuriyet Bürosu) - Yargıtay Başkanı Eraslan Özkaya , yargı 
              yılının açılış konuşmasında siyasetçilere, ''yargının üzerinden ellerini 
              çekmeleri'' uyarısında bulundu. Yargıda ''acil reform'' isteyen Özkaya, 
              ''Zira, hukukun ve yargının alarm zilleri çalmaya başlamıştır'' dedi. 
              Hâkimler ve Savcılar Yüksek Kurulu'nda, siyasi gücün varlığına son 
              verilmesini isteyen Özkaya, siyasilerin baskısı altında olan savcılardan 
              ''kahramanlık beklenemeyeceğini'' vurguladı. İrticai tehdidin hâlâ 
              sürdüğüne dikkat çeken Özkaya, ''kimi kişilerin kendilerini tarikat ve 
              mezhep lideri gibi göstererek milleti bölmeye çalıştıklarını'' söyledi. 
              Türkiye Barolar Birliği Başkanı Özdemir Özok da yolsuzlukla mücadelede 
              siyasilerin soruşturmalara müdahalesinden yakındı. 
              Yeni adli yılın açılışı nedeniyle dün Yargıtay'da tören düzenlendi. Törene 
              Cumhurbaşkanı Ahmet Necdet Sezer , TBMM Başkanı Ömer İzgi , Anayasa 
              Mahkemesi Başkanı Mustafa Bumin , Devlet Bakanı ve Başbakan Yardımcısı 
              Mesut Yılmaz , DYP Genel Başkanı Tansu Çiller , AKP Genel Başkanı Recep 
              Tayyip Erdoğan , MGK Genel Sekreteri Orgeneral Tuncer Kılınç , bakanlar, 
              sivil ve askeri yargının temsilcileri ile çok sayıda yargıç ve savcı 
              katıldı. 
              Yargıtay Başkanı Eraslan Özkaya, törende yaptığı 28 sayfalık konuşmasına, 
              yargının eksikliklerini sayarak başladı. Devletin merkeziyetçi ve hantal 
              yapısından yakınan Özkaya, ''Hukuk reformu ile birlikte bir adli ve idari 
              reformun yapılması artık kaçınılamayacak ve savsaklanamayacak bir öncelik 
              kazanmıştır. Zira, hukukun ve yargının alarm zilleri çalmaya başlamıştır'' 
              diye konuştu. 
              Özkaya, 1982 Anayasası'yla kişi hak ve hürriyetlerine kısıtlamalar 
              getirildiğini; yargı bağımsızlığı ve yargıç güvencesinin zedelendiğini, 
              hukuk devleti ve hukukun üstünlüğü ilkesinin merkeziyetçi, bağımlı, 
              baskıcı bir zihniyetle geri plana itildiğini vurguladı. Anayasada, yürütme 
              organına, yargıyı baskı altına alacak, hatta yargıyı denetleyecek yetkiler 
              verildiğini anlatan Özkaya, Hâkimler ve Savcılar Yüksek Kurulu'nun (HSYK) 
              yapısını eleştirdi. 
              Başkanlığını Adalet Bakanı'nın yaptığı HSYK'nin hâkim ve savcıların özlük 
              hakları konusunda mutlak yetkiye sahip olduğuna dikkat çekerek şunları 
              söyledi: ''Siyasi organın sıkı denetim ve gözetimi altında bulunan hâkim 
              ve cumhuriyet savcılarının, tümünden mesleki geleceklerini hiçe sayarak 
              kahramanlık yapmalarını beklemek, hukuk devleti ve yargı bağımsızlığı 
              ilkesiyle bağdaşmaz.'' Özkaya, hâkim ve cumhuriyet savcılarının 
              ücretlerinin, yasama ve yürütme organının takdirine bırakılmasının 
              yargının bağımsızlığını zedelediğini vurguladı. 
              Yolsuzlukların ''iyileşmeyen bir hastalık'' olarak topluma zarar vermeye 
              devam ettiğini, bir an önce yasal düzenlemeler yapılarak yargının önünün 
              açılmasını isteyen Özkaya, ''Yolsuzlukla mücadelede henüz tatminkâr sonuca 
              ulaşılmış değildir'' dedi. 
              'İrtica tehdidi sürüyor' 
              Konuşmasında irtica tehlikesine de değinen Özkaya, ''Laik devlette dinsel 
              hak ve hürriyetlerin sınırsızlığı ve devletin bu hak ve hürriyetlere 
              hiçbir surette müdahale edemeyeceği kabul edildiği takdirde, orada önce 
              dinsel kargaşa başlar, sonra da çoğunluğun taassubu azınlığı boğar, din 
              kuralları devlet düzenine hâkim olur. Tarih ve geçmişteki olaylar bu 
              tehlikeyi bize daima hatırlatmaktadır. İrtica laik düzene karşı tehdidini 
              halen sürdürmektedir'' dedi. İslam dinine göre hiçbir sıfatları ve 
              yetkileri bulunmayan kimi kişilerin, kendilerini tarikat ve mezhep lideri 
              gibi gösterip toplumun saf ve temiz inancı ile oynayarak milleti bölmeye 
              ve parçalamaya çalıştıklarını anlatan Özkaya, ''Laiklik hakkında teorik 
              alanda kavram kargaşası yaratılıp din ve vicdan özgürlüğüne sığınmış 
              görünerek bu özgürlüğün ortadan kaldırılmasına ve dinin 
              siyasallaştırılmasına, laik düzenin tehlikeye düşürülmesine asla göz 
              yumulamaz'' dedi. 
              Türkiye'nin AB'ye üyelik konusunda TBMM'de kabul ettiği yasaların cesur 
              adımlar olduğunu dile getiren Özkaya, tüm adayların uymak zorunda 
              oldukları Kopenhag kriterlerinin dayatma değil, toplumun isteği olarak 
              değerlendirmesi gerektiğini söyledi. 
              Yolsuzluk uyarısı 
              Türkiye Barolar Birliği (TBB) Başkanı Özdemir Özok , siyasi iktidarların, 
              yargıya dönük tutumunu eleştirdi. Özok, ''Yürütme erkini elinde bulunduran 
              siyasal iktidarlar hiçbir biçimde, güçlü ve bağımsız bir yargı 
              istememektedirler. Muhalefette yargı için söylenenler ve yapılan 
              tespitler, iktidara gelindiğinde unutulmamalı'' dedi. Yolsuzlukla 
              mücadelenin hukuk kuralları içinde sürdürülmesi gerektiğini vurgulayan 
              Özok, siyasi iradenin soruşturmalara müdahale etmemesini istedi. 
              Teokratik devlet özlemcilerine, ulusal ve üniter devlet karşıtlarına 
              TBB'nin geçit vermeyeceğini kaydeden Özok, ''Eğer bizi bu nedenlerle taraf 
              olarak nitelendiriyorlarsa teşhis ve tespitleri doğrudur. Çünkü TBB laik 
              ve demokratik Türkiye Cumhuriyeti'ne ve onun kazanımlarında taraftır'' 
              dedi. 
        
        
        
        
