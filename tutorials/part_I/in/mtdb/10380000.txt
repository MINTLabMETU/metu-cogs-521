                       
        
        
                
             haber
                   
        I. Abdülhamit'in 1780'de yaptırdığı külliye, yeni işlevini Cumhuriyet 
              dönemiyle kazandı 
              İstanbul'un zahire borsası 
              Babil, İsa'dan önce 6. yüzyılda en görkemli dönemini yaşarken tüccarların 
              kentin belli bir yerinde toplanıp karşılıklı mal alışverişinde bulunması 
              borsanın ilk oluşumu sayılıyor... 15. yüzyıla gelindiğinde Avrupa'nın 
              Brugge kentindeki ''de Beurse Meydanı'' nda toplanan tüccarlarla, meydanın 
              adından ''borsa'' kelimesi ortaya çıkıyor... Avrupa'nın kuralları konmuş 
              ilk borsası 1460 yılında Anvers Limanı'nda açılıyor... Anvers Borsası 1531 
              yılında uluslararası nitelik kazanıyor... Peşinden Fransa'da, 
              İngiltere'de, Almanya'da borsalar açılıyor. 
              Matbaanın gelişindeki 282 yıllık gecikme Osmanlı'nın bilim ve kültür 
              dünyasından kopmasına bağlanır... Eğer borsa, ticaret dünyasının önemli ve 
              hatta vazgeçilmez bir kurumu ise Osmanlı'nın ekonomik çöküntüsünü fazla 
              araştırmanın anlamı kalmıyor... Çünkü İstanbul'da borsa Anvers'ten ancak 
              400 küsur yıl sonra açılıyor... O da Osmanlı'yı borçlandırarak batıran 
              Galata bankerlerinin bir handa toplanıp kendi aralarında tahvillerle 
              oynamaları sayesinde... 1860'larda bankerlerin kendilerince borsa 
              kurmaları üzerine 1873 tarihli nizamname ile ''Dersaadet Tahvilat 
              Borsası'' açılıyor... 
              Geçmiş ola! 
              Nizamname ile olmuyor! 
              1882'de İstanbul Ticaret Odası, bir zahire ve ticaret borsası kurulması 
              için girişimde bulunuyor ama sonuç alamıyor. 1886'da II. Abdülhamit 'in 
              buyruğu ile ticaret borsalarının kurulması için bir nizamname yayımlanıyor 
              ama olmuyor... İlk ticaret borsası ancak 1892'de İzmir'de açılıyor; 
              İstanbul Zahire ve Ticaret Borsası ise Cumhuriyetle 1924 yılında 
              kurulabiliyor, bir yıl sonra da faaliyete geçiyor... 
              Zahire Borsası Sokağı'nı bilir misiniz? 
              Eminönü'nde Dördüncü Vakıf Han'ın karşısındadır bu sekiz-on adımlık dar 
              sokak... 
              Hamidiye Caddesi'nde çoğu şapkacı dükkânlarının sonunda Hacı Bekir'in 
              dükkânı vardır... Hacı Bekir'in yanından girince çıkmaz gibi görünen sokak 
              Zahire Borsası Sokağı'dır... Ve sokak sağa kıvrılırken tam köşedeki 
              kiremit renkli eski taş bina, bugünkü adıyla İstanbul Ticaret Borsası, ilk 
              adıyla İstanbul Zahire ve Ticaret Borsası'dır. 
              Zahire: Zamanı gelince kullanılmak üzere ambarda saklanan yiyecek. 
              Son padişah külliyesi 
              İstanbul Ticaret Borsası'nda o gün bugün buğday, arpa, patates, fasulye, 
              nohut, mercimek, soğan gibi her türlü zahire ve bir de et işlem görüyor... 
              Tarihi binanın sessiz ve sakin ortamında, eski bir avlu olan geniş salonun 
              duvarındaki dijital tabloda, kırmızı renkte yazılar yanıp sönüyor; 
              mercimeğin fiyatını soğanın fiyatı izliyor... Bağıran, çağıran, el kol 
              hareketleriyle alım satım yapan olmaksızın, dijital tablo akıp gidiyor... 
              Alıcılar, aracılar ve borsa çalışanları, caddenin gürültüsünden uzak 
              işlerini yapıyor... 
              Bu bina aslında I. Abdülhamit 'in yaptırdığı külliyenin medrese bölümü... 
              Abdülhamit garibim, 1730'da babası III. Ahmet tahttan indirildiğinde 5 
              yaşındaymış... Amca oğulları I. Mahmut ve III. Osman ile ağabeyi III. 
              Mustafa 'nın saltanatını tam 44 yıl sarayda hapis hayatı yaşayarak 
              geçirmiş... Neyse ki aklını yitirmemiş... 1774'te Rus savaşı sırasında 49 
              yaşında tahta çıkıp, 1789'da Rus cephesindeki bozgunların üzüntüsüne 
              dayanamayıp nüzulden ölmüş... 
              Nüzul: İnme, felç. 
              Külliye inşaatı 1780'de bitmiş, türbe I. Abdülhamit öldüğünde yapılmış... 
              Türbenin yerinde Aya Logütkon Manastırı varmış... Külliyenin imaret ve 
              sıbyan mektebi 1913 yılında Dördüncü Vakıf Han'ın yapımı için yıktırılmış; 
              sebil ve çeşmesi, Gülhane Parkı'nın karşısındaki Zeynep Sultan Camisi'nin 
              önüne taşınmış... Hamidiye Medresesi'nin özelliği, bir camiye bağımlı 
              olmaması... Hemen ötesindeki Yeni Cami ile ya da çevredeki bir başka 
              camiyle ilişkisi yok... Bağımsız... Bir başka özelliği ise İstanbul'da bir 
              padişah tarafından yaptırılmış son külliyenin, günümüze kalan son parçası 
              olması... Tarihi yapının günümüze kadar gelmesindeki en büyük pay ise 
              İstanbul Ticaret Borsası'nın olsa gerek... 
              1924'te kurulup 1925'te faaliyete geçen borsanın ilk mekânı Galata'daki 
              Şark Han... Bir süre sonra Konsolit Han'a taşınıyor... Konsolit Han, 
              Galata bankerlerinin eski mekânı... 
              Cumhuriyet, eğitimde birliği sağladıktan iki yıl sonra 1926'da Hamidiye 
              Medresesi'ni İstanbul Ticaret Borsası'nın kullanımına veriyor... Ancak bir 
              koşulla, yıktırılıp yerine modern bir borsa binası yapılması koşuluyla... 
              Ne var ki, yeni bir inşaat için ekonomik koşullar elvermiyor ve borsa 
              tarihi binayı yıkmıyor. 
              Matbaa ve borsa 
              Geçmişe dönersek... Hamidiye Medresesi 1780'de eğitime açılırken 
              İstanbul'da Osmanlı'nın matbaası yok! Osmanlı'da ilk matbaanın 1727'de 
              açıldığı söylenir fakat nedense 15 yıl sonra kapandığı söylenmez... 
              Osmanlı'da matbaa, yine bir tek baskı makinesi ile I. Abdülhamit'le 1784 
              yılında yeniden açılırken medresedekiler basılı bir kitap okudular mı 
              bilinmez ama.. tarihin bildirdiğine göre dünyanın öteki ucunda ''Wall 
              Strett'' adıyla anılacak borsanın açılmasına sekiz yıl kalmıştı ve New 
              York'ta tahvil basmaya yetecek kadar matbaa vardı... 
              Aradaki uçurum okyanus kadar büyük... 
              İstanbul Ticaret Borsası'nın tarihi binayı gözü gibi koruduğu bir 
              gerçek... Girişteki üstü kapalı avlunun solundaki çeşme geçmişten kalma, 
              sağdaki çeşme ise bahçeden yetirilip korumaya alınmış... Küçük avludan 
              sonrası 30 mermer sütunla çevrili 30 küsur metreye 15 küsur metrelik büyük 
              avlu... Avlunun üstü açık olması gerekiyor ama kapalı... Borsa, sonradan 
              kondurulan beton kolonlu çatıyı söktürüp eski esere uyumlu yeni bir çatı 
              yaptırmış... Hoş... Revakların önleri ise ahşap odalarla yeniden 
              düzenlenmiş... Ortada, büyük bir ahşap masa duruyor; masa eskiden kalmasa 
              da avluya ayrı bir estetik kazandırıyor. İnce bir merdivenle çıkılan üst 
              kat, küçük odalardan oluşuyor. Her biri kubbeli 22 odada borsanın yönetim 
              birimleri çalışıyor. En üst kat ise eskinin kütüphane, cilthane alanları 
              ve şimdi borsa üst yönetiminin mekânı... 
              Hamidiye Hamamı nerede? 
              Eski medrese ile bitişik düzendeki eski mescit ise şimdinin borsa meclis 
              salonu... Meclis salonu, kendi içinde merdivenle çıkılan ve yusyuvarlak 
              tavanı ile farklı bir alan... Merdiven başındaki telefon kulübelerinde 
              duvara takılı eski ahizelerin hâlâ çalışıyor olması ise başka bir 
              özellik... Asıl özellik ise aynı kattaki camekânlarda sergilenen eski 
              daktilo ve hesap makineleri... Her biri gerçekten müzelik... 
              İstanbul Ticaret Borsası'nın dar sokağında tarihi binanın hemen yanındaki 
              Borsa Han'ın ise borsayla bir ilgisi bulunmuyor... Hanın, tarihle ilgisi 
              temelinde yatıyor; Hamidiye Hamamı göz göre göre yıkılıp iş yerine 
              dönüştürülmüş! İstanbul'un ünlü Borsa Lokantası'nı sorarsanız... 1927'de 
              Münir Bey, zahire borsasının yakınlarında açtığı lokantaya dönemin en 
              gözde kurumunun adını vermiş o kadar... 
              İstanbul Ticaret Borsası'nı yabancı turistler geziyormuş; adresi belli 
              Zahire Borsası Sokağı'nda... 
        
        
        Aydın Boysan son kitabıyla bir yaşama kıdemlisinin gözünden okura pencere 
              açıyor 
              Merkez muhacim'den şutlar 
              İnsanların cehenneme döndürmek için yarıştığı dünyada edebiyatın, 
              insanlığı övmekten vazgeçmeye niyetli olmadığına inanan Boysan, Bilgi 
              Yayınları'ndan çıkan kitabı 'Aynalar'da dört duvardan dünyanın çatısına, 
              hükümetten Tanrıya, futbola, siyasete, sıradana, olmayana, hakka, hukuka, 
              yalana, dolana, uçana-kaçana.. dokunuyor. 
              GAMZE AKDEMİR 
              Yan yana dizildiğinde 200 futbol alanını kaplayacak kadar çok yapı 
              tasarlamış bir mimar. 1954'te kurulan Türkiye Mimarlar Odası'nın ilk genel 
              sekreteri. İTÜ'de 15 yıl mimarlık dersi vermiş bir hoca Aydın Boysan . 
              61 yaşındayken ilk gazete yazısı, 63 yaşındayken ilk kitabı basılmış. Şu 
              anda 22 kitabı var. Son kitabı Bilgi Yayınları'ndan çıkan 'Aynalar' . 
              Yakın-uzak her şeyle, hatta yıldızlarla bile ilgilenmiş. Yurtdışından ve 
              Türkiye'den topladığı 50'ye yakın gökbilim kitabını, 2.5 yıl notlar 
              çıkararak okumuş, sonra da oturup bir bilimkurgu romanı yazmış. 
              Muazzam bir bilgisayar düzeni var, ama o keçe uçlu yumuşak kalemin kâğıdın 
              üstünde kaymasından, yanlışsa karalamaktan, müsvedde kâğıtlarının üst üste 
              yığılmasından, yazı konusu olabilecek her şeyi not edebilmek için cebinde 
              hep dörde katladığı A4 kâğıtlar bulundurmaktan hoşlanıyor. Şimdiden sonra, 
              ne mi yapmayı düşünüyor? Kitap yazmayı -hiç olmazsa 5-10 kitap daha, müzik 
              dinlemeyi, kitap okumayı, dostlarıyla söyleşmeyi, çiçek bakmayı, ağaç 
              yetiştirmeyi sürdürmeyi elbette. Belki bir bilimkurgu romanı daha yazmayı, 
              bir de.. 
              Mizahtan vazgeçmiyor 
              'Aynalar' da amaçladığı, bir yaşama kıdemlisinin gözünden okura bir 
              pencere açmak. Mizah gözlüklerinden vazgeçmemek. Mizahın ruhu olan 
              esprinin tek kişinin zihninde kalmaması, kendi deyimiyle 'kadük olmaması' 
              , yaşamın gözünü açması. ''Ülkemizde yaşamın çileleri, zıtlıkları ve 
              çelişkileri, mizahın ta kendisi... Mizahın amacı, insanları gerçekleri 
              görünceye kadar düşündürmek. Adına gülmece denilmesi, yetersiz olmanın da 
              ötesinde, 'yakışıksız' ... Hele kitaplar daha çok satsın diyeyse, 'ayıp' 
              ... Mizah dilinin doğru ve gerçek karşılığı, 'düşünmece' dir. Mizah, 
              düşündürmenin dilidir'' diyor bu nedenle. 
              Kitapta yok yok. Dört duvardan dünyanın çatısına, hükümetten Tanrıya, 
              futbola, siyasete, sıradana, olmayana, hakka, hukuka, yalana, dolana, 
              uçana-kaçana.. dokunuyor sözcükleri. Yaşamın yüzeyinden derinine, 
              geçmişinden bugününe ya da geleceğine her anının içindeyiz. İnsanların 
              cehenneme döndürmek için yarıştığı dünyada edebiyatın, insanlığı övmekten 
              vazgeçmeye niyetli olmadığı kanısında. Peki sanat sulandırılabilir mi? 
              Cevabı net: ''Elbette evet!. 'En büyük dolandırıcıların kullandığı 
              oltadır' dediği, sanatı halka indirmek etiketiyle yapılmış sulandırmalar, 
              kalpazanlıktan daha vahimdir çünkü." 
              Futbol-toplum ilişkisi 
              Dedik ya kitapta yok yok. Bir köşede Bahriyeli Ethem Bey , Samatya 
              Narlıkapısı'nda torik pişirmekte, bir başka köşede pişkin yüz derilerinin 
              bir milimetre altında irin akan kimi politikacılar suçlarını örtbas 
              etmekte. Öte yandaysa Süleyman Nazif , Fethi Okyar gibi isimlerle Malta 
              sürgünleri konusu deşilmekte. 
              Kendisini 60 yıl önce 'merkez muhacim' (santrfor) oynamış bir Şark 
              Şimendifer futbol takımı (60 yıl önce kapatılmış) oyuncusu olarak 
              tanımlayan Boysan futbol-toplum ilişkisini de irdelemekte. Ve gazeteciler 
              için Gutzkow 'un ''Gazeteciler, zamanın ebeleri ve mezarcılarıdır" 
              tanımını benimsemekte... Doğduğu, büyüdüğü, âşık olduğu, yaşlandığı 
              İstanbul'un tarihini ise ikiye ayırmakta: Kebaptan önce ve kebaptan 
              sonra... 
              Peki yaşamın gerçek yüzünün güle ağlaya yansıması mı 'Aynalar' ?. Nasıl 
              olmasın ki... Neler yaşamıştı, neler görüp geçirmişti. Şu koca dünyaya, 
              gözünü açtığında, Cumhuriyet'in pırıltılı doğuşu gerçekleşmiştir bile. O 
              ve akranları, o yılların ışığında, hâlâ aydınlanmaktadır hatta. Her ne 
              kadar kendilerini ''eskidik" diye nitelese de ''Hızını kesmeyen arabalar 
              gibiyiz. Bizi ateşleyen ve biçimleyen, tüm ömrümüzde yaşadığımız, 
              zıtlıklar kargaşasıdır." demeyi de ihmal etmiyor Boysan. 
              Ömürlerinin başlangıcını, elektriği-akar suyu olmayan, ama kuyusu bulunan 
              evlerde geçirmişlerdir. Radyoları bile, sonraki yıllarda olmuştur. Kışları 
              evlerinin bir odası, mangal veya odun sobasıyla ısıtılmıştır. Otomobili 
              ise yalnız uzaktan görmüştür. Öğrenciliğinde, iki kuruşun yettiği tramvaya 
              ya da trene ve Boğaziçi vapurlarına binmiştir. 
              Yaşama ayna tutmak... 
              ''Bizim durumumuzdaki insanlar, tam doymazdık. Ama sanırım böylesi, fazla 
              doymaktan daha sağlıklıydı. İkinci Dünya Savaşı'nda ise günde verilen 150 
              gram karneli ekmekle, düpedüz yarı açtık" diyor. Sonra da, ekliyor 
              madalyonu tersine çevirerek: ''Yaşamımızın, lüks yanları da vardı. Olta 
              örer, balık tutardık. Şehzadebaşı'ndaki tiyatroda büyük tuluat sanatçımız 
              Naşit Bey 'in oyunlarını, Şehir Tiyatrosu'nda Shakespeare 
              temsillerini, sinemalardaki opera filmlerini, klasik müzik konserlerini 
              kaçırmazdık. 
              Her gün ders çalışmak için gittiğimiz Eminönü Halkevi Kitaplığı, 
              cennetimizdi. Maksim Gorki 'nin Ana romanını bile, bu kitaplıkta 
              okudum. Hem de aldatıcı biçimde 'eski yazı' denen, Arap harfleriyle, 20. 
              yüzyıl başında basılmışını... Böyle bir basımın yapılmış olduğunu bilene, 
              hâlâ raslamadım. 
              Evet... Kitabım yaşama tuttuğum aynalardan biri. Hem de düz bir ayna 
              tutmaktan vazgeçmemeye çalıştım. Hani o panayır yerlerinde bulunan kahkaha 
              aynalarına benzetmeye uğraşmadan... Sadece ayna tuttum. Tek yaptığım, ayna 
              tuttuğum konuyu ve zamanını seçmek... Hepsi bu!." 
        
        
        Şehirdeki LPG istasyonlarından sadece 11'i ruhsatlı, 129 tanesi ise 
              ruhsatsız 
              İstanbul patlamaya hazır bomba 
              İstanbul genelinde 480 akaryakıt, 92 LPG dolum istasyonu, 94 otogaz 
              istasyonu, 562 tüp satış noktası bulunuyor. Kentteki LPG istasyonlarından 
              sadece 11 tanesi ruhsatlı, 129 tanesi ise ruhsatsız. İstasyonların gerekli 
              güvenlik önlemlerinden yoksun olduğunu belirten uzmanlar 'bomba 
              istasyonları' olarak adlandırdıkları bu tesislerin şehir dışına taşınması 
              gerektiğini belirtirken yurttaşlar, belediyenin bu konudaki duyarsızlığını 
              eleştiriyor. 
              İstanbul Haber Servisi - İzmit'te Akçagaz LPG dolum tesislerinde meydana 
              gelen ve 4 trilyon liralık zararın ortaya çıktığı patlamanın ardından 
              gözler metropollerin orta yerine kurulan LPG dolum tesislerine çevrildi. 
              Uzmanların ''patlamaya hazır bomba'' olarak nitelendirdikleri bu 
              tesislerin bir an önce kent dışına taşınmaları gerektiği belirtildi. 
              Yurttaşların tepkisi 
              İstanbul Büyükşehir Belediyesi, ''Büyükşehir çalışıyor'', ''41 günde 41 
              tesis'' gibi propagandaya yönelik çalışmalarını sürdürürken kent halkını 
              yakından ilgilendiren, ancak patlama ve yangınlar yaşanınca gündeme gelen 
              bu önemli olay karşısında ne yaptığı ise bilinmiyor. Yurttaşlar bu 
              konudaki tepkilerini özetle şöyle dile getiriyorlar: 
              ''İzmit'teki bu patlama yaşanmasa İstanbul'un mevcut durumu yine gündeme 
              gelmeyecekti. Her patlama ve yangında bu olaylar gündeme geliyor, daha 
              sonra ise unutuluyor. Her yerel yönetici kolayca kendisini 'efendim 
              ruhsatı bizden önce verilmiş. Bizim elimiz kolumuz bağlı' diye tutarsız 
              savunma yapıyorlar. Yapılan iş, verilen ruhsat yanlışsa ki yanlış, neden 
              önlem alınmıyor. Bir önceki yerel yöneticinin verdiği yanlış ruhsat bir 
              sonraki tarafından neden kaldırılamıyor. Yerel yönetici tarafından 
              kaldırılamıyorsa bu ülkenin merkezi yönetimi, mahkemeleri yok mu? Bu 
              konuda ne yaptıklarını vatandaşın bilme hakkı yok mu?'' 
              İstanbul genelinde 480 akaryakıt, 92 LPG dolum istasyonu, 94 otogaz 
              istasyonu, 562 tüp satış noktası bulunuyor. Kentteki, LPG istasyonlarından 
              sadece 11 tanesi ruhsatlı, 129 tanesi ise ruhsatsız. 
              İstanbul'daki hem akaryakıt hem de LPG satışı yapan 127 istasyon ruhsatlı, 
              37 tanesi ruhsatsız. 7 tanesi ise kapanmış. ''Bomba istasyonları'' nın 
              yoğun olarak bulunduğu yerlerin başında Kadıköy geliyor. Bu ilçede 40 
              akaryakıt istasyonu bulunuyor. Bunu 36 akaryakıt istasyonuyla Pendik 
              izliyor. Küçükçekmece'de ise 34 istasyon bulunuyor. 
              Gaziosmanpaşa, Kadıköy, Üsküdar en fazla LPG dolum tesisine sahip 
              ilçelerin başında geliyor. Bu ilçelerde 8'er LPG dolum istasyonu faaliyet 
              gösteriyor. 
              Fatih'te 34, Kâğıthane, Kadıköy ve Şişli ilçelerinde ise 33'er adet tüp 
              satış noktası bulunuyor. 
              'Toprak altında olmalı' 
              Marmara Üniversitesi Mühendislik Fakültesi Kimya Mühendisliği Bölümü 
              Öğretim Üyesi Prof. Dr. Neşet Kadırgan 'a göre LPG, depolanan en tehlikeli 
              gazlar arasından yer alıyor. LPG'nin diğer yakıtlara göre daha kolay alev 
              aldığını ifade eden Kadırga, LPG'nin toprağın altında depolanması 
              gerektiğinin altını çizdi. 
              Makina Mühendisleri Odası İstanbul Şube Başkanı Üzeyir Uludağ da deprem 
              kenti olan İstanbul'daki şehir içindeki LPG dolum tesislerinin ve benzin 
              istasyonlarının ''bilgisiz kişilerce çalıştırıldığını'' ve ''büyük tehlike 
              yarattığını'' söyledi. 
              Üzeyir Uludağ, ''Hiç vakit kaybedilmeden'' bu istasyonların tek tek gözden 
              geçirilmesi kent dışına taşınması gerektiğini belirtti. Uludağ, ''LPG 
              istasyonlarının birçoğunun ruhsatı olmadığını, konutlarla iç içe olduğunu 
              biliyoruz'' diye konuştu. 
              'Büyük risk oluşturuyor' 
              İnşaat Mühendisleri Odası İstanbul Şube Başkanı Cemal Gökçe ise sokak 
              aralarında kurulan LPG istasyonları, LPG tankları, benzin istasyonları, 
              kontrol güvenliği olmayan doğalgaz borularının İstanbul için büyük risk 
              oluşturduğuna dikkat çekti. 
              İstanbul Teknik Üniversitesi Petrol ve Doğalgaz Mühendisliği Bölümü 
              Başkanı Prof. Abdurrahman Salpman da LPG'lerin patlamaları durumunda çıkan 
              ısı enerjisi ile tam bir bomba etkisi yarattığını belirterek ''Parçalar 
              nereye giderse orayı parçalıyor. Doğal olarak da hem insanlar hem de çevre 
              zarar görüyor'' dedi. 
        
        
        
        
