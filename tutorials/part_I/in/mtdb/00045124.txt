                           
             Kıraç Dağlar Kar Tuttu
             Suzan Samancı
                   
                Öykü
                   
        Sisleri yararcasına ansızın yabanıl hayvanlar çıkagelir. Bir görünüp bir kaybolurlar. Soyu tükenmeye yüz tutmuş yaşlı geyiklerin boynuz şıkırtıları, baykuşların ölümü hatırlatan çığlığı, belli noktalara keyifle konup kalkan leş kargaları...
        Birer sıkım un helvası kahvaltımızdır. Sonra eğitim çalışması. Öbek öbek yayılırız ıslak otlara. 
        Bilenlerin egemenliği başlar. Sokratesçi okulların yetiştirdiği dayanıklı insan imgesini gerçekleştirmeye çabalıyoruz. Soğuğa, sıcağa, açlığa dirençli insan yaratmak... Her türlü acıya katlanarak, erdeme, içsel özgürlüğe ulaşmak... 
        Mırıltılar en yüksek noktaya ulaşıyor, kulaklarımda uğultu. Özeleştirimizi yapmak için bireysel kabuğumuza çekiliyoruz. Hemen kuzguni kayalığın doruğuna tırmanıyorum. Aşağılarda yeşil, vahşi uçurum. Toprak kabarıyor. Gözlerimi kapıyorum. Güneş iliklerime işliyor. Buğuya karışmış bin bir çeşit ot kokusu genzimi yakıyor. Haz dalgalarıyla gevşiyorum. Bilincimin küçücük odasına hapsolmuş düşünceler diriliveriyor; kapıyı zorlayıp kaçışıyorlar. Rahatsızlık duyuyorum. Onları bilincimin  küçücük odasına  hapsedip , bir duvar örüyorum. Kıpık gözlerle duru gökyüzüne bakıyorum. Tek sıra halinde turnalar , geçiyor. Yaldızlı bir kelebek burnuma konup kalkıyor. 
        Dört bir yanım dağ. Güneşle sis sarmaş dolaş; bazen sis kükremek istiyor. Güneş sinsice uzuyor. Dağların ardında uçaklar beliriyor, avını arayan kartal gibi süzülüyorlar. Herkes biliyor ne yapacağını. Kayalığın içine çekiliyorum. Gözlerim kenger arıyor. Bir iki tane bulup yiyiyorum. Toprak solucanları kıvıl kıvıl. Bombalar yağıyor dağlara, tepelere. Gürültüleri vadilerde yankılanıyor. Toz bulutlarıyla birlikte korkunç yangınlar başlıyor, koyu dumanlar göğe ağıyor. Bir süre sonra telsiz çalışıyor; bir anda sevinç patlıyor. 
        Öğleden sonra dağın öte yüzüne geçiyoruz. Aşağılarda pusarıp titreyen ova. Dürbünle çevreyi tarıyoruz. Yanmış yıkılmış bir köye takılıyorum. Yerle bir olmuş alçacık toprak damlar içimi burkuyor. Başıboş köpekler dolanıyor. Patika yolda iki traktör ilerliyor ağırdan: Köyden kente göç... Römorkörlere insanlar doluşmuş. Ağızları açılıp kapanıyor, yüzleri gergin. Her şeye karşın çocuklar gülümsüyor: Biri ayakta işemeye çalışıyor. İlerliyoruz... Güneş sırtımızı ısıtıyor. Korkunç gürültülerle uçaklar geliyor. İlkyaz bulutları birden kararıyor. Ormanın yeşiline sığınıyoruz. Dağın yamacından ovaya doğru kavis çizen asi Fırat ışıldıyor. Dürbüne sarılıyorum. Nehir güneş altında yanıp sönüyor sanki; etekleri dağ çiçekleriyle kaplı. Kim bilir nelere tanık. Doğanın şu sessiz, dilsiz tanığı. 
        Çekirge tepesindeki karakolda duruyorum. Siperlerin, kum torbaların gerisinde askerler tetikte. Çevreye bakınıyorlar kıpırtısız. Çıplak bedenleriyle bir grup, atış talimleri yapıyor. Biri uzun namlulu tüfeğini inceliyor, ıslık da çalıyor, besbelli. Biri uzaklara bakıyor, anlamsız... 
        Atış talimleri bitti. Akşam, dağların üzerine çöküyor. Dağların etekleri erguvan salkımlar içinde yanıp tutuşuyor. Erkenci bir dolunay gülümsüyor. 
        İşte anaç dağların koynundayız! Hüznümüzün ,umudumuzun, utkumuzun, kurtuluşumuzun evi. Sana sığınmışız, al kucakla, büyüt bizi. 
        Ay tepemizde. Dumanı tütmeyen ateşimizden uçkunlar fırlıyor. Dağlar bir heyula gibi! Soğuk yel kulaklarımızı burnumuzu ısırıyor. Ağaçlar hışırdıyor. Hayvan karartıları ansızın geçiveriyor. Bilincimin kapısındaki duvar yıkılıyor: Gözlerimin önünden gemiler, trenler geçiyor. Bol ışıklı ıslak caddelerde taşıtlar kayıyor. Bedenleri çürükler içinde yosmalar koşuşuyor. Yokluğu konuşuyorlar saz benizli insanlar. Birileri cinayet işliyor. Birileri sevda için hıçkırıyor yumuşacık yatağında. Birileri demir kapılar ardında yarınları düşünüyor... 
        İçim titriyor. Coşkulu türküye katılmak istiyorum. Gözlerim kor ateşe dikiliyor. Bilincimin küçücük kapısını öremiyorum. Anılarım fırlıyor kartondan figürler gibi! Onlarla savaşmaya çalışıyorum. Yenik düşüyorum. Silahı kavrayan elim gevşiyor... 
        Anamla beriye gidiyoruz. Şeytanörümceği sıcakta kızlarla gülüşüp çayda yüzüyoruz: Köyümüzde okul yapılıyor: Su taşıyoruz gece gündüz. İmam, "Taşıyın taşıyın sevaptır," deyip gülümsüyor. Okulumuz açılıyor. Ayakkabılarımızı dışarıda çıkarıp sınıfa giriyoruz. Öğretmen gülüyor. Türkçe öğretmeye çalışıyor. Zorlanıyor. Kızıyor... Ağzımızı yayarak her şeye "Avat," diyoruz. Anama "Kızını okut," diyor öğretmen. Babam, "Okuyup da ne yapsın eksik etek. Kocaya varsın," diyor. Ağlıyorum.  Samanlıktan  çıkmıyorum. İmamı aracı ediyor öğretmen. Anamla Diyarbakır'a  geliyoruz.  Kaydımı  yaptırıyor  dayım , "Köylü," diyorlar, gülüyorlar. "Düzgün konuş, yüksek sesle kitap oku," diyor öğretmen. Okuduğumu anlayamıyorum. Öğretmenin dişlerine değen diline bakıyorum: Sular seller gibi konuşuyor. Dayım kızıyor, "Tembel! Okutmayacağım!" diyor. Ağlıyorum. Yengem kıs kıs gülüyor. Anlamadan hep okuyorum, ezberliyorum. Dayımın kiracısı Hüseyin Abi, kitap veriyor "Oku, başarırsın," diyor. Bavullar dolusu kitaplarını her gün karıştırıyorum. Okuyorum. Anlıyorum. Bir akşam Hüseyin Abi vuruluyor. Sokağın başında. İnsanlar yürüyor,  aralarına  katılıyorum. Coplar iniyor her yanıma. "Kahpe!" diyorlar. Hücrede inliyorum. Burnumda sidik, kan kokusu... 
        Köye dönüyorum. Anam hep ağlıyor. Babam yüzüme tükürüyor, "Rezil rüsva ettin bizi!" diyor. Panzerlerle komandolar geliyor. Erkekleri köy ortasında dövüyorlar. Evler aranıyor... Korucular gelip haraç istiyor. Korucubaşı Hako'nun adamları beni istiyorlar. Babam, "Evlen Mendo'yla, kurtar bizi," diyor. Anamla ağlaşıyoruz. 
        Ateşimiz sönmüş, yatma zamanımız geldi. Omuz omuza kıvrılıyoruz. Bitlerimiz şaha kalktı. Başım sırtım kaşınıyor. Dürbünle gözlediğim askerin uzaklara bakan yüzü geliyor aklıma, acıyorum. Sonra, köy ortasında dövülen köylüler, memelerimi mıncıklayan nefesi kokan korucular. Çocukluğumdaki gibi sıçrıyorum. 
        Var olmanın tuhaf ikircikliğini, yarınki çatışmayı düşünüyorum. Yaşamla ölüm arasındaki o ince çizgide gidip gelirken, gözlerimi sıkıca kapıyorum. Bilincimde bembeyaz boş bir oda yaratmaya çalışırken, dağların serin uğultusu içine usulca dalıyorum. 
        
        BULUŞMA 

        Pazar günüydü. Oğlum merdiven başında lastik topuyla oynuyordu. Karşı komşunun oğlu, gıcır bisikletini dışarı çıkarmıştı. Nazmiye Hanım oğlunun eline bir tabak çilek verdi. Oğlu çilekleri yiyerek bisikletin üzerinde yaylanıyor, oğlum da yutkunup ağzının içine bakıyordu. İnsanın içini buran çilek kokusuyla ben bile yutkundum. Oğlum, ezikçe içeriye süzüldü. "Anne Tonguç'un yediği şey ne?" dedi. Ne diyeceğimi şaşırdım; boğukça "Çilek, oğlum, sana da alırız," dedim. Divana oturup topunu pencerenin kenarına bıraktı. Burnunu cama dayadı. "Babam beni sevmiyor, Almanya'da bisiklet çok! Neden bana göndermiyor?" diyerek ağladı. Gücümü toplayıp onunla şakalaşmaya, çevresinde dönenip türküler söylemeye başladım. Gülmedi, Somurtarak "Acıktım," dedi. Akşamdan kalan bulguru inceltip çorba yaptım; iştahla yedi. Ona, babası Almanya'dan dönen çocuğun sevincini anlatırken divanda uyuyakaldı. İçimde çoğalıp sıkışan acıları eritmek istercesine doyasıya ağladım. Rahatladım. 
        Mutfağın penceresinden boş gözlerle sokağa bakıyordum. Zil sesiyle irkildim. Telaşla antredeki aynaya koştum: Burnum kırmızı, gözlerim şişti. "Kim o?" dedim. Bir bayan sesi; "Açar mısınız!" dedi. Yarı aralık kapıdan başımı uzattım. Bayan, usulca, "Nevzat'ın eşi Şükran mısınız?" dedi. Allak bullak oldum bir an. Kekeleyerek, "Evet," dedim. Kıvırcık saçlı iri yapılı bayan, çevresine bakınıp "İçeride konuşsak", dedi. 
        Konuk odasına geçtik, Eprimiş koltuklarım örtülüydü. Ayağı kırık koltuğa oturmasına engel oldum. Kuşkuluydum. Heyecanlıydım. Oturur oturmaz çantasından bir zarf çıkardı, "Şunu okuyun, sonra konuşuruz," dedi. Yüreğim ağzıma geldi. Nevzat'ın yazısıydı. Kadın, bacak bacak üstüne atıp, "Kuşkularınızın yerini güven almalı şimdi," derken, heyecanımı örtemeye çalışarak. "Bir kahve yapayım," dedim. Ayağa kalktı, "Hayır gitmeliyim, akşam saat sekizde hazır olun, gelip sizi alacağım," dedi. 
        Kafam karmakarışıktı. Evin içinde gidip gelirken, soğukkanlı olmaya çalışıyordum. Hemen banyoya geçtim. Sıcak duşun altında gevşemeye çalıştım. Yüreğimde kabaran sevinç titreşimleriyle bedenim pütür pütürdü. 
        Eskisi gibi saçlarımı fırçaladım. Gizli bir makyaj yaptım. İçtenlikle ilk kez aynaya bakıp gülümsedim. Nevzat'ın çok sevdiği volanlı eteği, mavi bluzu giydim. Oğlum uykulu gözlerle bendeki değişikliği anlamaya çalışıyordu. Kuzenimi çağırıp oğlumu kız kardeşime gönderdim. Dakikalar geçmiyordu. İkide bir saate bakıyordum. 
        Balkona çıktım. Çiçekleri suladım, sevgi dolu sözcüklerle yapraklarını okşadım; sevincime ortak olmak istercesine batan güneş altında kıpırdıyorlardı. Gökyüzü bir başkaydı o gün. Kuzeybatı yönü altınımsı kızıl bir tülle örtülüydü sanki... 
        İçeriye geçtim. Kapı çalındı. "Hazırsanız gidelim," dedi bayan. Hızlı adımlarla yürüyordu. Arabayla gelmişti. Kent içinde bir süre dolandıktan sonra, Seyrantepe'den  Urfa yoluna saptık. Yol ıssızdı. Ağır vınlamalarıyla yolcu otobüsleri geçiyordu bazen. 
        Kadına gözucuyla baktım: Keskin yüz hatlarıyla çok ciddiydi. Hiç konuşmadı. Bahçeli dubleks evlerin bulunduğu siteye girdik. Taze çim, çiçek kokuları çarptı burnuma. Bahçede iri bir kangal köpeği havlıyordu. Kadın, sekerek merdivenleri çıktı. Kapıyı açarken, ağır yürüyüşüme eleştirel bir bakış fırlattı. İçerisi göz kamaştırıcı bir aydınlık içindeydi. Zenginlik kokuyordu. Genişçe antrede ne yöne gideceğimi şaşırdım. Kadın sağ koridordan ilerleyip odanın açık kapısından seslendi. "Yarın uğrarım," dedi. Yanımdan geçerken de "İyi akşamlar," diye mırıldandı. 
        Nevzat'tı. Odanın kapısında dikilmiş gülümsüyordu. Şalvarının içinde incecik dal gibiydi. Bacaklarım titredi. Nevzat, o tok sesiyle "Azrail görmüş gibisin, gelsene," dedi. İçimde gelgitleri kabaran bir deniz vardı; patlamaya hazır karabulut gibiydim. Boynuna sarıldım. Gövdem kontrol edemediğim ağlayışlarla sarsılıyordu. Kaba, nasırlı elleri boynumda gezinirken, "Azat nasıl, büyümüş mü?" dedi. Burnumu çeke çeke çantamdan küçük fotoğraf albümünü çıkardım. Yere bağdaş kurdu; derin bir özlemin gezindiği yüz ifadesiyle fotoğraflara bakıyor, belli belirsiz gülümsüyordu. 
        Ne garip! Utanıyordum Nevzat'tan. Yoksa bastırdığım gizli bir korku muydu? Saçları dökülmüş, yüzü esmerleşip sertleşmiş, gözaltları, alnı da kırışmıştı. Kaskatıydım. Gözlerimin içine baktı. Derin bakışlarından ürktüm, bakışlarımı kaçırdım. Yüzümü avuçlarının içine aldı. "Korkuyor musun benden?" dedi. Dudaklarımı ısırarak güçlükle, "Hayır," diyebildim. Sıkıca sarıldı bana. Eskisi gibi kokmuyordu: Dağ, tütün kokuyordu Nevzat: Ne konuşacağımı bilemiyordum. Kendimi ezik, köylü kızı gibi hissediyordum. Eteğimi çekiştiriyor, hayali tüycükleri ayıklayıp duruyordum. 
        Tabakasını, çıkarıp tütün sardı. Semaverin fişini taktı, "Sana güzel bir çay yapayım," dedi. Gergin geceyi kurtarmaya çalışan ev sahibi gibi keyifle çayını demledi. Sonra, geçmişten geleceğe şiirsel bir dille yorulmadan konuştu. Bakışlarındaki o gizli eziciliği yakalıyordum. Bana, "Yüz ifaden donuklaşmış, gözlerin eskisi gibi parlamıyor, okumuyorsun besbelli," dediğinde kaçacak delik aradım. Gerginlikten çayı üzerime döktüm, ağlayıverdim. "Olgunluğa erişmemiş zayıf kişiliklerin en büyük silahıdır ağlamak," deyince dayanamadım, "ben de insanım," dedim. "Gülmek kadar ağlamak da benim en doğal hakkım! Ne diye buraya geldim!" diye bağırdım. Nasıl bağırdığıma ben de şaşırdım. Güven dolu bir kahkaha attı. Karşı çıkışım hoşuna gitmişti. Çayımı tazeledi. Kulağımın dibinde eskisi gibi adımı fısıldadı. Duygu dolu sözcüklerle kucağında eridim. Semaver inçe tıkırtılarla kaynıyordu. Gözlerim kopuk ayak parmaklarına takıldı; umursamadan "Kangren olmuştu, kestik," dedi. 
        Gece ilerlemişti. Ona hep Azat'ı anlattım. İşten çıkarıldığımı, yokluğu anlatamadım. Köpek ürümeleri artınca telaşla giyindi. Sessizce bekleştik. Uzun huzmeli farlar pencereyi yalayıp geçiyordu. Korkuyordum. Telsiz sesleri, konuşmalar büyüdü gecede ... "Şu bardakları, semaveri kaldır, kapı çalınınca aşağıdaki su deposunun içine gireceğim," dedi. Omuzlarıma sarılıp, "Korkma rahat ol!" derken, hep Azat'ı düşünüyordum. Bir ara perdeyi araladım: Gri sabahta araçlar bekliyor, iri yarıtimler gidip geliyordu, 
        Aram'ın sevda türküsüyle uyandım. Üzerimde Antep işi bir yorgan vardı. Nevzat parmaklarıyla saçlarımı tarıyordu. Güçlü çenesi yarım gülümseyişle gerildi. "Kahvaltı hazır," dedi. 
        Sokağa baktım: Kimsecikler yoktu! İlkyaz kokulu ılık bir yel küpür tülü kıpırdatıyordu. Çektiğim acılar bir an olsun silinmişti. Mutluydum. 
        Kahvaltı yaparken, uçaklar gürültüyle uçuş yapıyordu. Nevzat tedirgindi. "Operasyon var, gitsen iyi olur," dedi. Odadan çıkarken, kolumdan tuttu. Elime para sıkıştırdı. "Azat'a bisiklet alırsın. Baban Almanya'dan gönderdi dersin," dedi. Aram, "Aydıl, Aydıl, dıle mın,"1 diyordu. Sulu gözlüydüm işte!.. 
        Demir kapı yumuşak kapandı. Hızla bahçeyi geçtim. Kıpırdayan tülün arkasındaki karartıya baktım. Anacaddeye doğru yürüdüm. 
        Her şeye karşın umut sevgi kırıntıları sürgün veriyor. 
        
        1 Ay yürek, ay yürek, yüreğim.
        
        Kulağım haberlerde. 
        Oğlum odanın içinde bisikletiyle dolanıyor. Bugün ilk kez çilek yedi. 
        	
        TUZAK 

        Parlak yıldızlarıyla gece yumuşacıktı. Anamın özenle pişirdiği tandır kuru fasulyesini yerken telefon çaldı. Haydar'dı. Sesi heyecanlıydı. "Sağlık çantanı yanına al, bir arkadaş hasta," demişti. Anam sabunlu elleriyle arkamdan geldi, "Nereye?" dedi sönük bakışlarıyla. Ayakta öylece dikilip kalan anama, "Meraklanma, biri hastaymış, gelirim," demiştim. 
        Remziye kapıyı açtığında yoğun bir duman bulutuyla karşılaştım. Tanımadığım sarışın genç, nazikçe ayağa kalkıp, kuvvetlice elimi sıktı. "Cizre'liyim," dedi. Çipil yeşil gözleri, uzun boyuyla yakışıklıydı. Değişik yetkin bir Kürtçe'yle konuşuyordu. Kolları dizlerinde öne doğru eğilmiş; uzun nefeslerle sigara içiyordu. Tedirgindim. Yan odaya geçip Haydar'la konuştum. "Güvenilir," dedi.
        Remziye masayı toplarken çok sinirliydi. Gerilmiş kaslarıyla kırıp döküyordu. Öksürükler içinde, uyanan Havin'i kucağıma aldım. Haydar hırkasını giydirdi. Kızarık yanaklarını okşadı. Genç, ucu gümüşlü tespihini Havin'e sallarken yüzünü inceledim: Duygularını, düşüncelerini ele vermeyen, donuk, çözümsüz bir yüzdü. Saate baktım: Sekize geliyordu. "Haberleri izleyelim," dedim. Genç, nazikçe "Gecikmeyelim," dedi. Çantamı aldım, Remziye'ye "Antibiyotiğe başla, ateşini kontrol etmeyi unutma!" dedim. Remziye boş bakışlarıyla "Evet", anlamında başını salladı. Haydar, kızının yanağından makas alıp, "On ikiye kadar mutlaka döneriz," dedi. 
         Haydar arabasına doğru yürürken, gençle markete gittik: İki paket naneli ciklet, bir de Amerikan sigarası aldı. Arka koltuğa geçtik. Gencin yüzünde gizli bir gülümseme vardı. Araba yokuş aşağı inince, içi tuhaf bir korkuyla burkuldu. Virajı alırken, Manav Ahmet meyvelerini parlatıyordu. Haydar, "İyi satışlar," diye seslendi. Ahmet, el kaldırıp "Nereye?" derken, kent çıkışına yöneldik. 
        Ay koskoca bir tekerlek gibi bizi izliyordu. İçimdeki sıkıntıdan sıyrılmak için, hızla akıp giden dağlara, ağaçlara bakıyordum. Hazar Gölü görününce genç, "Az kaldı," diye mırıldandı. Hazar Gölünde gelinhavası vardı. Bahar kokusuyla birlikte kil ve çürümüşlük kokusu genzime doldu. Suskunluğu teypten yükselen ezgi bozdu. Haydar ıslıkla katılmaya çalışıyordu. Soluması, direksiyonu kavrayan gergin elleri, kaygısını gizleyemiyordu. 
        Gence bakınıyordum; ama onun olumsuz enerjisini hissediyordum. Ay ışığı arabanın camında oynaşıyordu. Başımı ön koltuğa dayadım. Göl kıyısındaki evlerden, bahçelerden, telaşlı sesler kesik türküler yükseliyordu. Korkumuzu içimizde boğmaya çalışıyorduk. Seyiren şakaklarımı ovuşturup, yan gözle gence baktım. İkide bir saatine, sonra yola bakıyordu. Yerinden kımıldadı. Montunun fermuarını açtı; belinden öne kaydırdığı silahın metali ışıdı. "Geri dönelim," sözcüğü boğazında düğümlendi. Ani bir frenle durdu. Haydar. İki araba yolumuzu kesmişti. "Kimlik kontrolü" diye geçirdim içimden. İri yapılı sakallı adam, "İnin," diye tısladı. Haydar'la göz göze geldik. Boğuk bir sesle, "Tuzak bu!.." diye inledi Haydar. Kanım donmuş, kafamın içi bomboştu sanki. Hiçbir şeyi algılayamadım bir an. Sert ağır elleri ensemde hissettim. Silahlı adamlar, hırıltılı kahkahalarla "Hoş geldiniz çaylaklar," dediğinde, genç, sinsice sırıtıp öndeki arabaya bindi. Her şey çok uzakta artık. Umutsuzluk ölüm duygusu içinde eriyip giderken, gözlerim tütün, kan kokulu bantla bağlandı. 
        
        
        