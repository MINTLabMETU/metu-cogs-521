                           
             Babalar ve Oğullar
             Lale Parla
                   
                Araştırma-İnceleme
                   
        Cevdet Paşa'ya göre Mecelle diğer bütün kanunlardan üstündür çünkü "...beş altı fakih zatın marifetiyle vaz'ı ilahi olan şeriatı garradan ahz ve iltikat edilmiştir."12 Dolayısıyla, Hıfzı Veldet'e göre Mecelle fıkha, yani İslâm kanununa dayanır ve "dine müstenit hukukun muğlaklığını taşır."13 Namık Kemal de 24 sayılı İbret'te çıkan bir makalesinde Tanzimat'ın getirdiği yeni hukuksal düzenlemeleri eleştirirken şöyle der: "Bu hareket pek çok karışıklıklara ve gürültülere sebeb oldu. Halk tarafından iyi görülmedi, halbuki onun yerine fıkıh hükümleri tanzim edilerek tatbik olunsalardı, halk bunları hiç itirazsız kabul eder ve Avrupa dahi İslâm hukukunun sade ekalliyetleri korumak değil, bütün insanlığı idare edecek bir mükemmeliyette olduğunu anlardı."14 Ahmet Mithat Müşahedat'ta şeriatı şöyle savunur: "Şeriat ahkâmı herkesin hukukunu da, vazifelerini de; akla, hikmete ve keyfiyete gayet uygun şekilde ayarlamıştır."15
        İşte mutlak bir metne bu denli bağlı bir dönemde o mutlak metnin arkasında duran bir baba otoritesinden yoksun bulunmak Tanzimat düşünürleri için oldukça tedirgin edici bir ruh haline neden oluyordu. Babanın yokluğunda tek tutamak kuvvetli bir ahlâk anlayışı gibi görünüyordu. Belki de bu yüzden ondokuzuncu yüzyılda çok sayıda "oğula nasihat" ya da "çocuk terbiyesi" kitaplarına rastlarız. Ahmet Mithat Efendi'de bu sorun bir tutku niteliğindeydi. Romanlarında bıkmadan usanmadan, babanın yokluğunda doğru ahlâk ve terbiyeye ulaşabilmiş çocukların kurtulabildiğini, diğerlerinin ise baştan çıkarak kaybolduklarını anlatır. Ahmet Mithat Efendi'de "mürebbi-i efkâr"ın ille de bir baba olarak şahıslanması gerekmiyordu. Demir Bey'de babasız Polini'nin dediği gibi "Anam, babam, hısmım, akrabam, kimsem olmadığı halde kavânin-i medeniyemiz bana ana baba dereceside hâmi olmak lâzım gelmeyecek mi?"16
        Ahmet Mithat Efendi'de babasızlık, yanlış terbiyeyle eşittir. Kendisi de sağlam bir Osmanlı eğitimi görmüş olan Ahmet Mithat Efendi için tek çıkış İslâmî bir terbiye ve kültürün yol göstericiliğinde ilerlemedir. Orhan Okay bize Ahmet Mithat'ın Bağdatlı Muhammed Zilhavi'den medrese bilimlerini, Muhammed Şirazlı Bakır Can Muattar'dan da Doğu ilim ve felsefesini öğrendiğini söyler.17 Nitekim, romanlarına baktığımızda da Ahmet Mithat'ın özdeşleştiği kahramanların hepsinin babanın yokluğuna rağmen iyi bir İslâm kültür ve terbiyesi almış kahramanlar olduğunu görürüz. Ahmet Metin gibi (ismin baş harfleri bile yazarınınkiyle aynıdır), Rakım Efendi gibi idealize ederek özdeşleştiği bu roman başkişileri, aklı başında annelerin tuttuğu İslâm düşünce ve terbiyesine vâkıf eğitmenlerle yetiştirilmiş çocuklardır. Yozlaşmış babaların varlığı, babasızlıktan daha da büyük bir tehlike oluşturabilir: Ahmet Metin ve Şirzat'ta Neofari'nin babası, Felatun Bey ile Rakım Efendi'de Felatun Bey'in babası, Jön Türk'te Ceylan'ın babası gibi. Bu tür babaların zararlı varlığıyla  kıyaslandığında, babanın yokluğunda İslâm kültür ve terbiyesinin, bizim deyişmizle, mutlak metnin egemenliği, kuşkusuz yeğlenmelidir. İslâm ahlâkı, Batı edebiyatının telkin edebileceği bazı zararlı fikirleri bile önlemeye yeterlidir, daha doğrusu bu fikirlerden zarar görmemenin garantisidir. Ahmet Mithat Niza-ı İlm ü Din'de şöyle der: "Medeniyet ve insâniyet ve diyanet nokta-i nazarlarından hiçbir kıymeti olmadıktan fazla, değersizliği, kıymetsizliği bedihî ve aşikâr olan bazı aksâm-ı edebiye bir takım genç mütercimler tarafından tercüme veyahut taklit yollu lisanımıza geçirilmekte ise de beri tarafta hikmet-i vâsia ve sâfiye-i islâmiye zaten ahlâk-ı umumiyemizi öyle bir metanetle takviye eylemiştir ki o edebiyat-ı meşkûkenin milyonda bir müslümanı cidden tağlit edebileceğine ihtimal verilemez."18 Ahmet Mithat'ın romanlarında sağlam bir İslâmî terbiye çoklukla babasızlığı telâfi eder; karşıtlık, Avrupalılaşmak uğruna kafası karışmış babalarla bu kültür arasındadır. Böyle bir yapı, babasızlığa bulunmuş oldukça pratik, sağduyulu bir çözümdür ve Ahmet Mithat'ı babasızlık tehdidini trajik gören diğer Tanzimat yazarlarından ayırır. Abdülhamid'i kolaylıkla benimsemesi de, herşeyde olduğu gibi, baba arayışında da Ahmet Mithat'ın en pratik çözümlere yönelebildiğinin başka bir göstergesi sayılmalıdır.
        Ahmet Mithat'ın romanlarında çok yinelenen bir tema kimlik bunalımı temasıdır. Kültürü inkâr, babayı inkâra eşittir ve kişiyi felâkete sürükler. Babaların varlığına rağmen, hatta babaların katkısıyla yanlış yetişmiş iki kişi, Felatun Bey ile Rakım Efendi'nin Felatun Bey'i ve Jön Türk'ün Ceylan'ı bu tür kayıp kişilerin birer simgesidir. Felatun Bey, kimliksizliğini düştüğü gülünç durumlarla öder, Ceylan'ın ise sonu acıdır: intihar eder. Burada Felatun Bey ile Rakım Efendi ve Jön Türk romanları arasında otuz yıl geçtiğini ve Jön Türk'ün Beşir Fuad'ın intiharından sonra yazıldığını anımsayalım. Aykırı fikirleriyle kafalarını karıştırdığı Tanzimat yazarlarını, Beşir Fuad intiharıyla da çok sarsmıştı. Ceylan'ın sonu, Beşir Fuat'ın sonunun -gene ibret olması amacıyla- edebî bir projeksiyonudur. Ceylan'ın babasının pişmanlık dolu feryatlarında ise, oğluna sahip çıkamamış bir kültürün dövünmelerini duyup, bir yandan ders alıp, bir yandan da arınmamız gerekir belki de:
        Ceylan! Sen kendin için bir belâ, bir musibet olarak yetişmiş bir kız olarak çıktın! Dur hemen üstüme saldırma. Dinle! Keşke seni o...daireye hiç yaklaştırmasaydım. Allah bizim belâmızı o mel'un alafranga yüzünden vermek için çeşm-i basiretimizi bağlamış da "kızım orada alafranga terbiye alıyor" diye beni sevindirmiş. Şimdi de işte böyle kan ağlatıyor:19
        Şimdi de Felatun Bey ile Rakım Efendi'de Rakım Efendi'nin doğru yoldan sapmamasını sağlayan, yaşamının her dönemecinde ona rehberlik eden mutlak metnin Ahmet Mithat Efendi'ye göre nelerden oluştuğuna bir bakalım:
        Kendi hâhişi ve dadısının sevk ve teşviki sayesinde arabîden sarf ve nahivden filândan mâada, risâle-i erbaayı şerhleriyle beraber lâyıkıyla gördü. Hele mantık cihetini tasdikat hitamına kadar pek kuvvetli tahsil eyledi. İlm-i hadîs ve tefsirde oldukça behre kazandı. Fıkhı dahi gözden geçirdi. Fârisîden Gülistan ve Baharistan ve Pend-i Attar ve Hafız ve Saib'i tekmil etmekten kat-ı nazar en müntehab parçalarını ezber dahi eyledi. Fransızcaya gelince: Bir kere lisanda rüsuh peyda eyledi. Badehu Galata'daki dostundan hikmet-i tabiiyye, kimya, teşrih, menâafi-ül-âzâyı oldukça tahsil edip Beyoğlu'ndaki Ermeni dostunun kütüphanesinde dahi coğrafya, tarih, hukuk ve muâhedât-ı düveliyyeye daîr lüzum derecesinin fevkinde dahi malûmat kazandı.20
        Rakım Efendi'nin eğitiminde öncelikle İslâmî ilim ve sanatların geldiğini, ancak bunlardan sonra kimya, fizik, anatomi gibi müsbet ilimlere de yer verilebileceğini; Rakım Efendi'nin eğitiminin de, dünya görüşünün de temelini İslâmî ilimlerin oluşturarak müsbet ilimlerin sınırlarını belirlediğini görüyoruz. Batıcı bir eğitimin ancak ve ancak böyle mutlak bir metin ya da mutlak İslâmî ilimler gölgesinde ve denetiminde edinildiğinde zararsız kalabileceği, mutlak bir metne eklenebileceği, bu haliyle de bir gencin eğitiminin ikincil bir parçası olabileceği söyleniyor.
        Ceylan'ın babasının düştüğü hataya düşmeyip çocuklarını doğru yolda eğitmekte titiz ve başarılı bir baba örneğini Menfa'nın Abdülcebbar Bey'inde görürüz:
        Abdülcebbar Bey bir oğlu bir kızını hüsn-i terbiye emeline düşüp halbuki İstanbul'da muhtaç olduğu mektebi bulamayacağını daha vaktiyle derpiş eyleyince huruf ve lisan ve ulûm-ı şarkiye için bir hoca ve garbiye için dahi bir madama isticar eyleyerek evlâdının tedris ve terbiyesini bunlara havale etmişti.21
        Burada dikkat edilecek şey, "garbiye" için tutulan "madama"nın olası, belki de kaçınılmaz kötü etkilerinden çocukları korumak olmalıdır. Çünkü Ahmet Mithat Efendi'nin yabancı mürebbiyelerle terbiye sistemine ilişkin ciddi kuşkuları vardır. Ana ve Baba'nın Evlat Üzerinde Hukuk ve Vezaifi'nde şöyle der:
        Ama pazarlık zamanında muallime cenapları çocukların terbiye-i islamiye ve Osmaniyesini ihlâl etmeyeceğine dair ne kadar söz verirse versin, ne kadar taahhüt eylerse eylesin onun âguş-ı terbiyesinde aile ocağına yabancılık peyda edecek çocuklar bilâhare yeniden Osmanlılandırılmaya muhtaç kalırlar zannederim.22
        Ahmet Mithat'a göre ideal eğitim, babanın vesayetinde, İslâmî ilkelere göre yürütülen ve Batı kültürünün denetlenerek dahil edildiği bir eğitimdir. Örneğin Felsefe-i Zenan'da Fazıla Hanım'ın eğitimi böyle bir eğitimdir: Bu tür bir eğitimden geçmiş çocuklar babanın ölümünden sonra da yollarını şaşırmazlar:
        Büyük Ayasofya mahallesi sâkinlerinden Fâzıla Hanım, pederi Bedrettin Efendi'nin müddet-i hayatında kendisinden ulûm-ı âliyeyi (sarf, nahiv) tekmil eyledikten sonra ilm-i hadis ve ilm-i tefsir ve sâireyi dahi mücerred ihtimâm-ı tâmm-ı zatisiyle tahsil edip pederinin vefatından sonra dahi fünûn-ı hikemiyeyi merak ederek tedârük edebileceği kitaplarla bil-iştigal fünûn-ı mezkûrece dahi bir hayli malûmat peydâ eylemişti.23
        Ahmet Mithat Efendi'nin romanlarında Ceylan'a karşı Ahdiye ve Fazıla Hanımlar, Felatun Bey'e karşı Rakım Efendi, Ahmet Metin, Mustafa Kemalettin'ler, iyi yetişmiş Osmanlı aydınının portreler galerisini oluştururlar. İyi yetişmenin bir tek koşulu vardır: o da Jön Türk'ün Ahdiyesi'nin yaptığı gibi İslâm kültürünün Batı kültürüne üstünlüğünü bir an bile gözardı etmemek. Bunu idrak edemeyen kişiler için yeni fikirler büyük bir tehlike oluşturur:
        Ahdiye yalnız Remziye'nin nâil olduğu müsaade dahilinde yetişmiş olsaydı müslümanlığa dâir terbiyeden mahrum kalarak sırf yeni fikirler içinde yetişmiş olurdu. Yeni fikirler içinde! Anlıyor musunuz? Bunu pek iyi anlamanızı arzu ederiz. O yeni fikirlerin en aşağı dereceleri o kadar müdhiştir ki o derecelere varanlara "müslüman" demek, yalnız "müslümanım" diye ikrarlarından dolayı mümkün olabilip tasdikleri araştırılacak olursa hiç de mümkün olamayacağı görülür. "Hafazanallah! Tanassur etmişler" mi diyeceğiz? O yeni fikirlerde nasraniyet dahi yoktur. Fikirleri o dereceye kadar tevessü edince nasraniyet dahi kalmaz. Bunlara Avrupalı demek caiz olabilecekse de sözün doğrusunu söyleyelim ki terakkiyât-ı fikriyenin o derecesi Avrupa'da mehâsin-i ahlâk gayretinde bulunahlar nezdinde de istihsan edilememektedir.24
        Recaizade Ekrem'in Araba Sevdası'nda Bihruz Bey'in traji-komik öyküsü de, gerçekte, babanın yokluğundan öte, metinsel rehberini kaybetmiş ve yanlış metinler arasında kaybolmuş bir gencin, yani cehaletin öyküsüdür. Burada, Ahmet Mithat'ın "madama"larına işlevsel benzerliğiyle Bihruz Bey'in özel hocası M.Piyer dikkatimizi çeker. Zavallı Bihruz Bey'in, M. Piyer'in sorumsuz, plansız, programsız ve yalnızca alacağı parayı gözleyen eğitimine karşı kendisini koruyacak ya da yönlendirecek bir rehberi, yani bir babası ya da klasik eğitimi yoktur. "Tanzimatçılar, adetleri bir miktar çoğalmış olan sıbyan mekteplerini de medresenin nüfuzundan kurtaramamışlar ve bu mektepleri, dünyevî gayelere hizmet eden ve çocuklara laakal kendi anadillerini okuyup yazmayı öğreten basit bir ilkmektep haline koyamamışlardır."25 İşte Bihruz Bey'in bocalamalarında Tanzimat'ta eğitim adına yarım yamalak atılan yenilikçi adımların yarattığı derin korku, kuşku, ve güvensizliğin yansımasını buluyoruz. "Siyehçerde" komedisi bu şaşkınlıktan kaynaklanıyor çünkü Bihruz Bey anadilinde sözlük kullanmasını bile bilmiyor. Dahası Ceylan gibi o da "yanlış şeyler okuyarak" yolunu, hatta Ceylan'dan biraz farklı olarak, aklını da yitirmiş bir gençtir.26 Ceylan nasıl okuduğu Batı romanlarıyla bir "feminist" olup çıkmışsa, Bihruz Bey de okuduğu gayet seviyesiz aşk şiirleriyle komik bir "aşık" olup çıkar. Kişiliğini gerçekler ya da yaşantısı değil sözcükler belirler. Bihruz Bey bir kişi değil, yalan yanlış bir metinler bohçası, anlamsız dizgeler listesidir. Recaizade Ekrem'in birbirini izleyen ironilerle başkişisi Bihruz Bey'i hiçlediği, hiçbir metne ait olamayan başıbozuk sözcük dizgelerine indirgediği bu çok ilginç romanda, Bihruz Bey'in Periveş Hanım'a aşık olduğu yere bakalım:
        Aradan iki dakika geçmeksizin (lando) bahçenin öbür köşesinden zuhur etti. Zavallı Bihruz Bey o güne gelinceye kadar öyle bir yürek çarpıntısına uğramamış idi. Başındaki kan kalbine doğru hücum ederek çehresi mavi bir renk peyda etti. Kendi kendine "Diyabl; par hazar sörej amurö?" gibi alafranga söylenmeye başladı.27
        Gelgelelim Periveş Hanım Bihruz Bey'e yüz vermeyip de arabasıyla önünden hızla geçince, Bihruz Bey roman boyunca sıkıştıkça başvurduğu tek yönteme başvurur. İyisini anlamadan, kötüsünü tam bir özdeşleşmeyle okuduğu Fransızca kitaplara döner:
        Fransızca hocasıyla beraber okuduğu bazı romanlarda kendisinin dûçar olduğu mevkı-i müşkile benzer vukuat geçmiş idi. Bir aralık hatırına onlar geldi. Onları düşününce yavaş yavaş kanındaki hiddet soğumaya başladı. Çünkü böyle ahvalde kadınlara karşı endiferans göstermekten başka müessir ve müfit bir tedbir olamayacağı kâide-i tecrübiyesini o romanların kendisine bahşettiği fevâit cümlesinden olmak üzere tahattur ederek olduğu gibi orada kalmaya ve (lando) tekrar gelip geçtiği vakit kendisi de vazifesizce başka bir tarafa bakmaya karar verdi.28
        Giderek, gerçekle yanılsama arasındaki çizgiyi sözcüklerde yitiren Bihruz Bey (ss. 75-77) sonunda ünlü "siyehçerde" yorumuyla belki de dünya edebiyatının en eşsiz budalaları arasında yerini alır. Araba Sevdası Tanzimat romanında ulaşılmamış bir zirvedir. Gerek tekniği, gerek konusuyla çok kayda değer bu romandan ilerde daha uzun sözedeceğiz.
        Ahmet Mithat, Namık Kemal, Recaizade Ekrem, Nâbizade Nâzım, hepsi İslâm kültürünün Batı kültürüne olan üstünlüğünden bir an bile kuşkuya düşmemiş yazarlardı. Ahmet Hamdi Tanpınar'ın Namık Kemal için söylediği şu sözler, belli ölçülerde, yukarıda saydığımız bütün Tanzimat yazarları için geçerlidir: "Garp felsefesi ile hemen hiç alâkası yoktu denebilir; bir yazısında kendisini Sokrata benzetmesine rağmen, zaten bu felsefe ile temasına sistemi dahi mânidir. O müslümandır ve 18'inci asır feylesoflarının fikrî hareketinin getirdiği şeyleri, İslâm dininde, şeriatte ve fıkıhta arayacak kadar müslümandır. Ziya Bey de bu hususta kendisinden ayrılmaz."29
        Bu yazarların "yenilikçilik"lerinin onları bir Doğu-Batı ikilemine ittiği kanımca bir Cumhuriyet ideolojisi yorumudur. Bu yorum da ya yakın tarihimize bir kültürel ikilem yakıştırarak bu ikilemin Cumhuriyet'le en "hayırlı" biçimde çözüldüğü yanılsamasından, ya da Cumhuriyetçiler'in kendi ikilemlerini önceki kuşaklara yansıtmalarından kaynaklanıyor olabilir. Hiç değilse Tanzimat düşünce ve edebiyatına egemen olan özellik ikilem değil, tersine İslâm düşünce, felsefe, dünya görüşü ve bilgi kuramının tartışılmaz belirleyiciliğidir. Bütün yenileşme ya da batılılaşma hareketleri, Tanzimat döneminde egemen metin dediğim bu İslâmî düşünce ve dünya görüşünün çizdiği sınırlar içinde kabul edilmiştir. Bu sınırlar da pek öyle cömertçe çizilmemişti.
        Ahmet Mithat'a göre İslâm kültürünün büyük üstünlüğü manevî değerlere verdiği önemle namuslu ve iffetli insanlar yetiştirmesindedir. Bu konuda Namık Kemal de aynı onun gibi düşünür. Aile bağı gibi bazı bağların Batı'daki gibi zayıflamamış olması da İslâmî kültürün camiacı niteliğinden ileri gelir ve bu camiacılık korunması gerekli bir niteliktir. Ahmet Mithat'a göre Müslüman kadının bu camiacı toplumda öylesine ayrıcalıklı bir konumu vardır ki feminizme hiç gerek yoktur. Bir kez Katoliklik'te boşanma yoktur fakat Müslümanlıkta vardır; bu da kadına kötü bir evliliğe mahkum olmama şansı verdiği için iyidir.
        
        
        
