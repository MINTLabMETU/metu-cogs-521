                       
        
        
                
             haber
                   
        Yol Notları Niyetine... 
        Yine yollara vurdum ya... 
        Üstelik meteorolojinin bütün iddialarının tersine yağmur mağmur yağmıyor ya... 
        Ama güneş de yüzünü gösterip gülümsemiyor ya... 
        Yani doğa ne yağıp gürleyerek, sağanaklar salıp gökleri gümbürdeterek hırçın 
        yüzünü gösteriyor, ne bahara uyanan doğanın erincini yüreklere salacak bir güneş 
        parıltısı bağışlıyor ya... 
        Üstelik kilometrelerce uzanan yolda, arabanın içinde yapayalnızım ya... 
        Sıkıntı bastı. Oyalanmak için kamyonların arkalarındaki ''şoför edebiyatı'' na 
        bakmaya başladım. 
        Bugün her şey ters mi ne, solladığım kamyonlarda da, karşıdan gelenlerde de 
        okurla bölüşecek matrak şoför (öz)deyişleri filan yok. Hepsi bildiğimiz yaveler: 
        
        
        Babam sağ olsun... Miras değil alın teri... Bitlisli delikanlı... Yollar 
        şahini... Falan filan... 
        Yani aktarmaya değmez. 
        Ama yol bitmiyor ve sıkıntı bastıkça bastırıyor. Oyalanmak gerek. Farkına bile 
        varmadan ''carrosserie koleksiyonu'' yapmaya başladım. 
        Fransızcası tıpkı yazdığım gibi: Carrosserie . Almanlar her şeyi kendi dillerine 
        çevirecekler ya, bazen ''Wagenoberbau'' demişler, bazen ''Wagenaufbau' . 
        İngilizce her zamanki yalınlığıyla çözmüş; ''Body'' demişler, ''gövde'' . 
        Araçların (kamyon, otomobil, hatta gemilerin) önünü ''burun'' , arkasını ''kıç'' 
        diye adlandırmayı beceren Türkçe, sıra ''carrosserie'' ye gelince nedense 
        çuvallamış. ''Kasa'' , ''kılıf'' gibi pek de güzel karşılıklar bulunabilecekken 
        Fransızlardan carrosserie'yi ödünç almışız. Üstelik onların söylediği gibi 
        ''Karosöri'' demeye kalkışmışız. 
        Sonra ne olmuş. 
        Hiiiç, ne olacak, benim bir ''carrosserie koleksiyonum'' olmuş. 
        Hani kamyon kasalarının arkasına kasayı yapan firma bir tanıtım levhası çakıyor, 
        orada da inciler saçıyor ya; daha araba vapurunun içindeyken üç kamyondan üç 
        ''carrosserie'' incisi derleyiverdim. 
        ''Karisörü... Karusori... Karuserci...'' 
        Yol uzun, kamyon trafiği yoğun. Yalnız Yalova-İznik arasında koleksiyonuma beş 
        nadide parça daha ekledim: 
        ''Körisörü... Karaseri... Karoserü... Korisor... Karısör...'' 
        İznik, Osmaneli, Bilecik, Bozüyük, Kütahya, Afyon... 
        Koleksiyonum doldu da taştı. Türkçenin K, R, S ve yine R sessiz harflerinin 
        arasına bütün sesli harfler giriyor, çıkıyor, sıra değiştirip yeniden giriyor, 
        yeniden çıkıyor... 
        Sıkıntı keyfe dönüştü. Artık ''kareseri'' gibi sıradan incileri kayıt bile 
        etmiyorum. 
        İlk solladığım kamyonu durdurup ''Ulan biriniz doğrusunu yazın bari'' diyeceğim, 
        ama bir gülme dalgası daha alıyor beni. Öyle ya, adam tutup ''Doğrusu ne bey, 
        söyle de yazdıralım'' dese yanıt ne? ''Kardeş, carrosserie diyeceksin'' desem 
        herif benimle dalga geçmeye başlayacak... 
        Pes ettim... 
        Benim başka derdim ve Türkçenin başka sorunu kalmamış gibi kamyon ''kasaları'' 
        na hiçbiri ötekini tutmayan levhalar çakılması üstüne derin felsefi düşünceleri 
        terk ettim. 
        Yapayalnızım ya... 
        Bugün kimselerle buluşmayacağım; menzilime varınca, kalacağım odaya çekilip, 
        vurup kafayı yatacağım ya... 
        Yol üstünde kocaman tabelası ile ''gel bana, gir bana'' diye davetiye çıkaran 
        bir çorbacı gördüm. Koskoca harflerle yazılmış: İşkembe!.. 
        Vay beeee!.. Kentli olmanın bedelini ödeyip yıllardır ağız tadıyla bol sirkeli 
        ve... Ve evet, bol sarmısaklı bir işkembe çorbası içmemişim. Durdum ve çorbacıya 
        daldım. Çok anlarmışım gibi, olanca bilgiçliğimle ısmarladım: 
        Usta bana kendi yağından bir tuzlama. Damardan olsun... 
        Geldi. Kaşık kaşık sarmısağı basıp çalakaşık yumuldum. 
        (Şimdi iki gün boyunca sürekli diş fırçalamak, karanfil yutmak, maydonoz 
        çiğnemek, süt yudumlamak, nane şekeri emmek gerek. Belki eve varıncaya kadar 
        sarmısak kokusunu bir miktar bastırırım...) 
        Çorbası pek güzel, sarmısağı keskin, ama yine de tuhaf bir işkembeci. Gelmiş 
        geçmiş bütün müşterilerinden kartvizit almışlar; kimilerine kartvizitlerinin 
        üstüne ''izlenimlerini'' yazdırmışlar; masaların camının altına sıralamışlar. 
        Binlerce değilse en azından yüzlerce kartvizit. Çoğunun üstünde sıra sıra ''dil 
        incileri'' : 
        ''İçtim çorbayı, unutamam tadını'' . Kafiye aksıyor, ama hiç olmazsa Türkçe ve 
        yazım kusuru yok. 
        Onun bitişiğindeki kartvizitin sahibi mimar. Bunu belirtmiş. Altına ''İTÜ'' 
        (İstanbul Teknik Üniversitesi) diye de eklemiş. Sonra da izlenimini yazmış: 
        ''Corbayı cok beyendim. Herkeze tasfiye etçem...'' 
        Mimar kardeşimi bulsam ''Yürü lan, sil baştan yapıyorsun. İlkokul üçüncü 
        sınıftan başlayacak, Türkçe okuyup yazmayı öğreneceksin'' der miyim, demez miyim 
        diye düşünürken bütün bu yolculuğu taçlandıran kartviziti okudum: 
        ''Dedikleri kadar varmış. Çorbanız çok güzel. Her şey kıvamında...'' 
        Hiçbir Türkçe hatası yok değil mi? 
        Biliyorum yok. Esas olay imzada: 
        ''Karserci Mevlut Usta.'' 
        Demek kamyon kasalarının Türkçedeki doğru karşılığı karser 'miş. 
        Nihayet öğrendim. 
        
        
        ÖDP lideri Ufuk Uras , solun ev ödevinin örgütlenmeyi sağlamak olduğunu 
        söylüyor: 
        Türkiye demokrasi istiyor 
        ÖDPGenel Başkanı Ufuk Uras'tan: Türkiye, AİHM'de 255 davanın 244'ünde suçlu 
        görünüyorsa, bu son 10 yılı kaybettiğimizi, bu konuda somut adımlar atılmadığı, 
        palyatif önlemlerle durumun geçiştirildiğini gösteriyor. 
        Ö DP Genel Başkanı Ufuk Uras , demokratikleşme konusunda toplumun ihtiyaçları 
        konusunda somut adım atılması ve anayasa konusunda radikal değişikliklerin 
        yapılması gerektiğini ifade ederek ''Türkiye'nin, emekçilerin krizden çıkması, 
        Türkiye'yi krize sokan Bahçeli'nin, Ecevit'in, Yılmaz'ın siyaseten krize 
        sokulması ile mümkün olabilir'' diye konuştu. 
        Anayasa değişiklikleri ve uyum yasaları demokratikleşmede bir adım mıdır? 
        Türkiye, 21.yüzyılda 12 Eylül Anayasası'nın yasakçı zihniyetinin gölgesinde 
        yaşıyor. Bugünkü siyasi ayrışma demokratikleşmeden yana olanlar ve 
        karşısındakiler arasındaki bir ayrışmadır. Ve biz biliyoruz ki Türkiye MHP'ye 
        rağmen aslında demokrasi istemektedir. Bugünkü ayrışma ''anayasa değişikliği 
        olmalı mı olmamalı mı'' ve ''demokratikleşmeden yana somut adım atılıp 
        atılmama'' konusunda önemli bir ayrışmadır. IMF'ye karşı bu niyet mektubunda 
        Cumhuriyet tarihinin en büyük teslimiyet anlaşmasını imzalayanların konu 
        demokratikleşmeye gelince Türkiye'nin onurundan bahsetmeleri tuhaftır. Kısa 
        dönem öncelikleri arasında yer alan bu iş güvencesiyle ilgili süre martta 
        dolduğu için gündeme geliyor. Halbuki 1994'te ILO'nun 158. maddesi imzalanmış. 
        159 ve 312. maddeyle ilgili TMY'nin 8. maddesi konusundaki demokratikleşme 
        konusundaki tartışmalar siyasi zaafları açığa çıkaran bir turnusol kâğıdı oldu. 
        159. maddenin artık Türkiye'nin bir kamburu olduğunu görmemiz gerekiyor. Bir 
        memura hakaretle ilgili TCY'nin 266. maddesi yasası yürürlükteyken 159'a ihtiyaç 
        olmadığını herkes görüyor. 312 de dahil olmak üzere demokratikleşme konusunda 
        kapsamlı bir adım atılmıyor. 
        Demokratikleşme için talepleriniz? 
        Bugün TBMM, Avrupa İnsan Hakları Sözlemesi'nin 10. maddesindeki ifade 
        özgürlüğüne ilişkin bütün çağdaş ve demokratik düzeltmeleri gecikmeksizin yapma 
        sorumluluğuyla karşı karşıya bulunuyor. Türkiye, AİHM'de 255 davanın 244'ünde 
        suçlu görünüyorsa, bu son 10 yılı kaybettiğimizin, bu konuda somut adımlar 
        atılmadan durumun geçiştirildiğini gösteriyor. Türkiye'de de demokratikleşme 
        insan hakları konusu için zaaflarımızı kendi ihtiyaçlarımız olduğu için dış 
        dinamiklerle değil, toplumun ihtiyaçları bu olduğu için gerçekleştirmemiz 
        gerekiyor. 
        Türkiye'nin bir yangın yerine çevrildiğini görüyoruz. Türkiye ancak solla soluk 
        alabilir. 21. yüzyılda özgür demokratik bir Türkiye projesini hayata 
        geçireceksek bu konuda somut adımları, ancak inanılır güçlü bir sol iktidar 
        odağı yapabilir. O yüzden biz, sosyal demokratlardan sosyalistlere bütün 
        ezilenleri içeren bir gökkuşağı yapılanması içerisinde somut işbirlikleriyle 
        adım adım bunun gerçekleştirilmesi gerektiğini düşünüyoruz. 
        11 Eylül sonrası Avrupa'da da özgürlüklerin sınırlandırılması tartışılıyor? 
        Irkçılığa, siyasal İslama karşı ancak barışın, demokrasinin, özgürlüklerin 
        genişletilmesiyle tutum alınabileceğinin altını çizmemiz gerekiyor. Bugün, 
        Avrupa Ordusu, Avrupa Acil Müdahale Gücü gibi örgütlenmelere Avrupa solu karşı 
        çıkıyor. Baskıcı bir Avrupa değil, özgürlüklerin Avrupası'nı savunanlarla 
        Türkiye'nin özgürleşmesini, demokratikleşmesini savunanların sosyal ve 
        demokratik bir zeminde yan yana gelmesi çok önemli. 
        Solun programı ne olmalı? 
        Herkese iş, iş güvencesi kampanyamızın önemli olduğunu düşünüyorum. 
        Türkiye'deki solun güçlenmesi de halkın somut talepleri üzerinden genişlemesiyle 
        olabilir. Hiçbir şey kendiliğinden umut olmuyor. Umudu örgütlemek lazım aslında. 
        
        
        Dolayısıyla işsizliğin, yoksulluğun bu kadar büyüdüğü ortamda solu büyütmenin 
        yolu da işsizleri ve yoksulu örgütlemekten geçiyor. Solun ev ödevi, örgütsüzleri 
        örgütlemek. Bugün Alevi Bektaşi derneklerinin kapatıldığı, seçmeli ders 
        konusunda problemler yaşadığı, hâlâ demokratikleşme konusunda devekuşu 
        politikasının izlendiği zeminde 2002 bütçesinde kültüre, eğitime fon ayrılmıyor. 
        İnsana yatırım yapmazsanız ülkeye yatırım yapmazsınız. 
        
        
        EMEĞİN PARTİSİ GENEL BAŞKANI LEVENT TÜZEL: 
        Halk politika yapabilmeli 
        EMEP lideri Levent Tüzel, iktidarın her karşı hareketin önünü kesecek bir 
        yasal mevzuat yaratma peşinde olduğunu söyledi. 
        E meğin Partisi (EMEP) Genel Başkanı Levent Tüzel , Türkiye'nin 
        demokratikleşmesinin AB ülkelerini ilgilendirmediğini ifade ederek 
        ''İstedikleri, bölgede dediklerini uygulayacak bir iktidarı devamlı işbaşında 
        tutmaktır. Dolayısıyla uyum yasaları ve benzer tartışmalar tamamen birer süs 
        gibi, figür gibi kalıyor'' dedi. Türkiye'deki gelişmeleri, 11 Eylül sonrası ABD 
        ve bağlı tekellerin sınırsız dünya egemenliği açısından değerlendirmek gereğini 
        kaydeden Tüzel, ''Güvenlik ve terör kavramı yeniden yorumlanıyor. Terörle 
        mücadele adına demokratik haklar ve özgürlüklerde standartların yeniden 
        belirlenmesi ve bir sınırlamaya gidilmesi tartışılıyor'' diye konuştu. 
        Anayasanın değişiklik yapılan maddelerinin hiçbirinin 12 Eylül Anayasası'nın 
        temel felsefesine karşı olmadığına dikkat çeken Tüzel şöyle devam etti: 
        ''Nüfusun yüzde 24'lük bir oranı temel tüketim harcamalarını yapamaz hale 
        gelmiş, yani yoksullaşma boyutuna varmış, 2001 yılı içerisinde 1.5 milyon 
        civarında kişi işinden olmuş, tarımı giderek çökertilen, özelleştirmeleri 
        hızlanan ülkede yaşıyoruz. Bu nedenle de iktidar her karşı hareketin önünü 
        kesebilecek bir yasal mevzuat yaratma peşinde. Açlıktan ölümler ülkemizde yeni 
        yeni gündeme geldi. Arjantin gibi olmak istemeyen iktidarın, baskıcı bir 
        yönetimin hazırlıkları olarak buna bakmak gerekiyor.'' 
        Türk Ceza Yasası'nın 159'uncu, 312'inci ya da Terörle Mücadele Yasası'nın 
        yeniden topluma sunulmasının asıl anlayışı gösterdiğini anlatan Tüzel, ''Bunlar 
        kesinlikle emekçilerin hakları için ileri atılacak, emekçilerin düşüncelerini 
        açıklamasının, örgütlenmesinin, bunun için temsilcilerini seçip parlamentoya 
        göndermesinin önünü açacak bir düzenleme değil'' dedi. Asıl sorunun yığınların 
        politika yapabilmesinin koşullarını oluşturmak olduğuna dikkat çeken Tüzel şöyle 
        devam etti: ''Dünyada tekeller arası bir çatışma, rekabet ve bunun yol açtığı 
        kriz ve savaşlar, pazar kavgası düşünüldüğünde 'Avrupa'nın birleşmiş devletleri' 
        yani tekelleri Türkiye gibi önemli konumda bulunan bir ülkeyle ilişkilerini 
        böyle bir denge üzerinde tutuyor. Esas itibarıyla gözettikleri ülkenin insan 
        hakları, refahı, demokratikleşmesi, çalışma koşullarının iyileştirilmesinden 
        çok, bölgede dediklerini uygulayacak bir iktidarı devamlı işbaşında tutuyor 
        olmak. Dolayısıyla bu tartışmalar tamamen birer süs gibi, figür gibi kalıyor.'' 
        Dünyadaki saflaşmanın, EMEP açısından, sosyalist güçler açısından ''emek ve 
        sermaye'' olarak algılanması gerektiğini kaydeden Tüzel, ''Sol ve emeğin 
        çıkarları diyorsak, izlenecek yol gerçek demokratikleşme için ülkenin 
        kaynaklarının tüketilmesine ve üretici güçlerin sömürülmesine yol açan her türlü 
        bağımlılık ilişkisinden kurtulmaktır'' dedi. 
        
        
        Usta oyuncu Erdal Özyağcılar'dan, her rolün adamı olabilmenin sırları 
        Rollerim çaput bebeklerim 
        Tiyatro, sinema ve dizi film olayının ayrımları olsa da oyuncu olarak, 
        tiyatroyu, sinemayı, hatta dizi film oyunculuğunu çok büyük ayrımlara sokmuyor 
        Özyağcılar. Oyunculuk anlayışının özünde bir yürek, bir beyin söz konusu. 
        Algıladığı bir olayı, bir rolü veya hikâye içindeki konumunu izleyene en doğru, 
        en sıkıcı olmadan, ukalalık ve alay etmeden yansıtmaya çaba gösteriyor. Daha 
        sıcak ve daha doğaçlama oyunculuğu seven sanatçı, notalı oyunculuğa, disipline 
        edilmeye karşı. 
        GAMZE AKDEMİR 
        37 yıllık sanat yaşamında tartışılmaz doğaçlama yeteneği, mimik zenginliği, gür 
        sesinde kimi haykırır tarzda çatallayarak yorumladığı özgün mizahi ton, sinemada 
        ve dizilerde katlanarak süregelen tiyatro kökenli eğitim ve profesyonel 
        disiplinin doğal bilançosu, onlarca nitelikli yapıt ve dalında kült tipleme... 
        İyi adam, kötü adam, saf, uyanık, âşık, hovarda, baba, ermiş... Tiyatro, sinema 
        ve dizi filmlerle geride bıraktığı bu serüveninde farklı farklı karakterlerde 
        görmeye alıştığımız, oyunculuğuyla sözün bittiği yerde bir sanat emekçisi. Erdal 
        Özyağcılar ... 
        Türk sinemasının dev yapımları 'Yılanların Öcü' ndeki performansını, 'Züğürt 
        Ağa' da canlandırdığı 'Kekeş Salman' ı, Şener Şen, Adile Naşit, Müjde Ar, Kemal 
        Sunal, Ayşen Gruda 'lı köy - kent kökenli hikâyelerde çizdiği, gülümsetirken 
        düşündürdüğü tiplemeleri hangimiz unutabildik?. 
        Son yıllarda ağırlığı televizyon dizilerine veren Özyağcılar, farklı 
        karakterleri canlandırma geleneğini bu alanda da devam ettiriyor. 'Hayatım 
        Roman' da yardımsever ağa çocuğu; 'Seyahatname' de davulcu; 'İş İştir' de 
        üçkâğıtçı ve işşiz bir adam; 'Bizimkiler' de ailesine düşkün, biraz içe dönük, 
        sevgi dolu baba 'Şükrü' ; 'Şehnaz Tango' da boşandığı eşini asla unutamamış, 
        sarı gülleriyle aşka âşık 'Muhsin' ; 'Delikanlı' da ailesinin tüm kadınlarıyla 
        Şişli'de küçük bir apartmana sığınmış piyanist şantör 'Ercü' ; 'Sevda Kondu' da 
        pehlivan eskisi, 'Karakolda Ayna Var' da mahallelerine taşınan pavyon 
        şarkıcısına âşık olan bir bekçi olarak karşımıza çıkan Özyağcılar, son olarak 
        Star televizyonunda yayımlanan 'Beşik Kertmesi' adlı dizide canlandırdığı mizahi 
        yönü baskın bir masal kahramanı tadındaki, ermiş ruhlu dede 'Aydede' yle 
        karşımızda. 
        'Tek tipin adamı değilim' 
        Ona göre bir kişi oyuncuyum diyorsa ve bu işin okulundan geliyorsa, usta - çırak 
        ilişkisiyle de dünyasında bir şeyler algılamışsa her rolü oynayabilmeli ve 
        rolünü değişken hale getirebilmeli. Her ne kadar Türkiye'nin kendi sosyal 
        şartları içinde tek tipin adamı olmak, kişiyi bir yerlere getirir gibi bir kanı 
        olsa da, bu noktada düşüncesi, geçer akçenin ülke kurallarının değil oyuncu 
        kurallarının olduğu yönünde. 
        ''Bu ülkede hep 'Keloğlan' oynadı, çok şöhretli oldu denilirse 'Keloğlan' ı 
        oynamak istemem. İçinde bulunduğum toplumun eğer öyle bir kanısı varsa bile ona 
        körü körüne uymak zorunda hissetmiyorum. Hissettiğim, aksine toplumun en azından 
        o tarafını kırmak, insanlara bir sanatçının farklı rollerde de aynı şekilde 
        sevilebileceğinin altını çizmek zorunda olduğum. Bu iliklerimde hissettiğim bir 
        duygu'' . 
        Oyunculuğun özünde yürek saklı 
        Kendisi gibi düşünmeyenleri ise kınamıyor Özyağcılar. Ne de olsa oyuncunun, 
        oyunculuğun macerası, tadı, güzelliği bu. Bugüne kadar canlandırdığı tüm 
        karakterleri, rolleri küçük çaput bebekleri gibi. Çocuksu bir tutkuyla onlarla 
        oynayacak önce. Onları çok sevecek. Tek bebeğe, aynı bebeğe kalmamalı. Son 
        bebeği ise 'Aydede' . ''Oynadığım yeni bir bebeğim var şimdi. Kaç yaşında olduğu 
        bilinmeyen, uzun saçı ve sakalı, hafif çatlaklığı, sevimliliğiyle, delimsirek, 
        duygusal, mizahi tarafıyla bir form 'Aydede' . Bir masal kahramanı. Bu noktada 
        bir Nasreddin Hoca'dan da, 'Yüzüklerin Efendisi'ndeki 'Gandalf' tan da sanki 
        izler taşıyan karma bir karakter.'' 
        Tiyatro, sinema ve dizi film olayının ayrımları olsa da oyuncu olarak, 
        tiyatroyu, sinemayı, hatta dizi film oyunculuğunu çok büyük ayrımlara sokmuyor 
        Özyağcılar. Oyunculuk anlayışının özünde bir yürek, bir beyin söz konusu. 
        Algıladığı bir olayı, bir rolü veya hikâye içindeki konumunu izleyene en doğru, 
        en sıkıcı olmadan, ukalalık ve alay etmeden yansıtmaya çaba gösteriyor. Bu onun 
        için tiyatroda da böyle sinemada ya da dizi filmde de böyle. Ardından ''Her 
        zaman bir rolü veya bir sahnedeki o duygumu tekrar tekrar oynayacak kadar 
        profesyonel olmadığımı söylerim'' derken daha sıcak ve daha doğaçlama oyunculuğu 
        sevdiğinin, notalı oyunculuğu, disipline edilmeyi sevmediğinin altını çiziyor. 
        Doğrusuyla, yanlışıyla oyunculuğu algılama, kavrama ve aktarma biçimi bu çünkü. 
        Sadık kalamadığım yârim: Tiyatro 
        Sanat yolculuğuna tiyatrocu olmak için çıkan Erdal Özyağcılar'ın beyninde, 
        yüreğinde tiyatro her zaman çok özel bir yerde. Bazı sürtüşmeler yaşadığı 
        tiyatroyu sinema ve dizi filmlerle aldattığını söyleyen Özyağcılar, 'tiyatro 
        yârine çok sadık bir sevgili olamadığı' itirafında bulunuyor ardından. 
        ''Yüreğimde büyüttüğüm tiyatronun 37 yıllık sanat yaşamım boyunca ne yazık ki 
        hâlâ yerine oturmadığını hissediyorum. Hep tiyatro diye birtakım tiyatrocukların 
        oynandığı, yapıldığı gibi bir hisse kapıldım. Burada ne kişileri, ne kurumları 
        ne de Türkiye'yi sorumlu tutmak istiyorum. Bunda benim bireysel sanatçı suçum 
        da, toplumsal yapının getirdiği sonuçlar da, Türk insanının tiyatroya bakışı ya 
        da Türk yönetenlerinin tiyatroya bakışı da etken olabilir. Bilemiyorum, bir 
        nedenden dolayı özellikle bu son on beş yılda beynim ve yüreğimdeki tiyatroyu 
        tamamen kaybettim.'' 
        Özyağcılar'ın, bu yıl Neşe Çeyiz 'in yazdığı 'Mihriban' adlı bir dizi projesi de 
        bulunuyor. Sanatçının, yaşı geçkince, hayatında hep doğrudürüst bir evlilik 
        yapmayı ve 'âşık' olacağı kadınla bir pazar kahvaltısı yapmayı hayal etmiş, hiç 
        ayrılmadığı şansosuyla nerede dul ya da evlenip ayrılmış kadın varsa evlenme 
        vaadiyle kandırıp paralarını yiyen ve hep ama hep aldatan, iflah olmaz bir 
        çapkını canlandıracağı dizi TRT'de yayımlanacak. 
        
        
        ERDAL ÖZYAĞCILAR, 'Beşik Kertmesi'ndeki 'Aydede' karakterini, yaşı bilinmeyen, 
        uzun saçı ve sakalı, hafif çatlaklığı, sevimliliğiyle, delimsirek, duygusal, 
        mizahi tarafıyla bir form, bir masal kahramanı, 'Nasrettin Hoca'dan da 
        'Gandalf'tan da sanki izler taşıyan karma bir karakter olarak niteliyor. 
        
        
        
        
