                       
        
        
                
             haber
                   
        AKP çivileme aşağıya gidiyor
        11 Ocak'ta Mesut Yılmaz ne yapacak? Mesut Bey'den çok Turgut Yılmaz'ın kongrede sizi destekleyeceği yönünde kulisler var.
             Ben Mesut Bey'in ne yapacağını bilmiyorum. Kendisi aktif siyasetten çekildiğini açıklamıştır. Ben hiçbir delegeden Mesut Bey'in adaylardan birini destekleyeceği şeklinde söz duymadım. Turgut Yılmaz'la ilgili olarak da bana ulaşan bir şey yok. Bunlar dezenformasyon. Kongreye giderken bu tür şeyler söyleniyor. ANAP'ta başını dik tutarak, 20 yıldır kimsenin önünde eğilmeyerek sadece Allah'a ve tabanına güvenerek politika yapan iki kişi varsa, bunun birincisi benim. 2000 kongresinde Mesut Bey'le yarışa girdim ve insanların alkışlamaktan bile korktuğu ortamda delegenin yüzde 25 oyunu aldım.
             11 Ocak'ta hedefim sadece ANAP genel başkanlığı değil, gelecekte Türkiye'yi yönetmektir. ANAP kongrede Asya gribini atlatacak ve küllerinden yeniden doğacaktır.
        ANAP'ın kendini toparlaması için ilk hedef ne olacak?
             2004'teki yerel seçimlere hazırlanacağız. AKP iktidarı, seçimlerden sonraki 15 günde '10 yıl gider' denilen iktidardı. Birinci ayın sonunda '5 yıl gider'e düştü. İkinci ayını doldurdu, 'yerel seçimlerle genel seçimler bir arada olabilir' fısıltıları duyulmaya başlandı. AKP'nin yükselişi nasıl konjonktürel olmuştur, gidişi de öyle olacak. Halkta büyük bir hayal kırıklığı var. AKP çivileme aşağıya gitmektedir. Ben ümit ediyorum ki, yerel seçimlerle birlikte Türkiye 2004'te bir genel seçime de gidebilir.
             AKP'nin dünkü MKYK toplantısında, Siirt seçimlerinde Tayyip Erdoğan için kullanılacak slogan tartışıldı. Şanlıurfa Milletvekili Zülfikar İzol, "Yiğit düştüğü yerden kalkar" sloganının kullanılmasını önerdi. Erdoğan ise bunun üzerine, "Dur bakalım, daha ortada birşey yok, sen bizi hemen başbakan da yaptın" dedi. 
             'Güç bizde diye büyüklenmeyin'
             Erdoğan il başkanlarına ise iktidar sarhoşu olmamaları yönünde sert uyarıda bulundu. Teşkilattan her kesime hizmet etmelerini isteyen Erdoğan, şöyle konuştu: "Bizden önceki siyasetin neden tasfiye edildiğini kimsenin aklından çıkarmaması gerekiyor. Kimse ama kimse iktidar sarhoşluğuna ve gurura kapılmasın. Bizler durduğumuz zemini asla kaybetmemek zorundayız. Bu zemin adalet ve hakkaniyet zemini olmalıdır. Kimse gerçeğin yalnızca bizim tekelimizde olduğunu düşünmesin. Kimse 'güç bende, güç bizde' diye büyüklenmesin. Tarih bizi bir kereliğine iktidara geldiler ve gittiler diye yazsın istemiyorum."
             Erdoğan, toplantı sonrasında yaptığı açıklamada, yenilecek Siirt seçimlerinde aday olup olmamasıyla ilgili bir karar alamadıklarını söyledi. Erdoğan, "Ayın 20'sine kadar beklememiz gerekiyor. Ondan sonra yeniden toplanıp karar alacağız" dedi. 
             Erdoğan, toplantının ardından, Irak'ta bir savaşa karşı olduklarını söyledi. BM kararını bağlayıcı olarak kabul ettiklerini belirten Erdoğan, "Halklarına acı ve ızdırap çektiren otoriter yönetimler istemediğimiz gibi uluslarası ilişkilerin de güç ve kudrete dayalı olmaması gerektiğini düşünüyoruz. Türkiye olarak kötü ihtimali de hesaba katarak köklü devlet tecrübemizle tedbirlerimizi alacağız" dedi. 
             'Denktaş istismar edilmesin'
             Kıbrıs'la ilgili kendisini eleştiren siyasilere de sert yanıt veren Erdoğan şunları söyledi: "Kimse bu iyi niyetimizi ve problem çözme irademizi çözümsüzlüğe dayalı, sonuçta bir öneri getirmeyen eski argümanlarına malzeme yapmasın. Çözümsüzlük siyasetiyle Kıbrıs Türk halkının refahından, mutluluğundan ve uluslararası itibarından taviz veren bu kişiler ne bizim söylemlerimizi, ne de Sayın Denktaş'ı istismar etmeye kalkmasınlar. Biz, Kıbrıs'ta asla 'ver kurtul' politikasından yana değiliz ama bu saatten sonra 40 yıldır sürdürülen politikalarla bir yere varılamayacağını da söylüyoruz."
             Başbakan Abdullah Gül, Irak'ta savaşsız çözüm arayışları için başlattığı, "Barış için aktif diplomasi" turunun ikinci ayağı olan Mısır'dan da tam destek aldı. Gül'ün "Barış için birlik olalım" çağrısına sıcak bakan Mısır Cumhurbaşkanı Hüsnü Mübarek, "Savaş olursa ABD'nin imajı zarar görür" dedi.
             Gül, dün Ortadoğu turnun ikinci ayağı olan Mısır'daydı. İlk olarak Shram El Shekih'de Mısır Başbakanı Atet Abeyd ile biraya gelen Gül, ardından Mübarek tarafından kabul edildi.
             'Çözüm için çalışırız'
             Görüşme sırasında Hüsnü Mübarek, Başbakan Abdullah Gül'e, "Biz savaşın önlenmesi için Irak ve ABD nezdinde üzerimize düşeni yaptık. Ama bundan sonra da savaşsız çözüm için elimizden geleni yaparız" mesajını verdi. 
             Başbakan Gül'de bölgedeki barış için ülkelerin bireysel katkıda bulunduğunu ve bundan sonra toplu hareket etmenin doğru olacağını ifade etti. Mübarek'de savaşın ciddi bir kaosa yol açacağından duydukları endişeyi dile getirerek, "Bu endişemizi ABD'ye de aktardık" diye konuştu.
             Başbakan Abdullah Gül, ATA uçağında Ortadoğu'ya beraberinde götürdüğü bürokrat ve gazetecilere içki yerine boza servisi yaptırdı. Gül'e önceki gün Suriye'ye, dün de Mısır'a yaptığı resmi ziyaretlerde, Başbakanlık ve Dışişleri Bakanlığı bürokratlarının yanı sıra TRT, AA, NTV ve CNN Türk'ten altı gazeteci eşlik etti. Daha önceki hükümetler döneminde içki servisi yapan kabin ekibi, Suriye ve Mısır seyahatlerinde heyete yiyecek ikramı yapmakla yetindi. Uçakta şarap, bira, viski ve benzeri alkollü içkiler olmasına rağmen servisi yapılmadı. Seyahatlerde tüm yolculara, çay ve kahvenin yanı sıra boza servisi yapıldı.
             ATA'da kadın gazeteci
             Gül'ün üç günlük Ortadoğu seyahatinde, ATA uçağının hostes dışındaki kadın misafirleri ise Ankara'dan iki televizyon muhabiri oldu. Tayyip Erdoğan'ın tüm gazete ve televizyonların muhabir ve temsilcileriyle birlikte seyahat etme geleneğinin aksine Gül, sadece NTV muhabiri Nermin Yurteri ve CNN Türk muhabiri Hande Fırat'ı uçağına aldı. Gül'ün gezisinden diğer notlar ise şöyle:
           Mısır'da da askeri törenle karşılanan Gül, Devlet Konukevi olarak adlandırılan "El Tahra Sarayı"nda kaldı. 
           Başbakan Gül, Mübarek'le görüşmesi sırasında çok iyi Arapça bilmesine rağmen İngilizce konuştu.
           Gül'ü yazlık sarayının bulunduğu Şarm El Şeyh'de kabul eden Mübarek, kapıya kadar geçirirken elini de tuttu.
           Gül, Arap Ligi Genel Sekreteri Amr Musa'ya da talebi üzerine Klasik Türk Müziği kaset ve cd'leri hediye etti.
             Arap Ligi'nden 'zeytin dalı'
             Türkiye'nin İsrail'le olan ilişkilerini pekçok kez protesto eden Arap Ligi, bu kez Başbakan Gül'e Lige gözlemci olarak katılmayı teklif etti. Gül, Kahire'de Arap Ligi Genel Sektereti Amr Musa ile görüştükten sonra yaptığı açıklamada Türkiye'ye, Almanya, Brezilya gibi ülkelere tanınan gözlemci sıfatının teklif edildiğini söyledi. Bu teklifi olumlu karşıladığını belirten Gül, bunu değerlendireceklerini kaydetti.
             CHP Genel Başkanı Deniz Baykal ile Başbakan Abdullah Gül arasında kara kedi girdi. Nedeni ise, geçtiğimiz günlerde Meclis'te gerçekleşen Irak zirvesi. AKP ve CHP'li kurmayların da katıldığı zirvenin ertesi günü ABD'nin Irak operasyonu ile ilgili ayrıntılar manşetlere yansıyınca, Gül, "Bakanlarıma bile söylemediğim şeyleri Baykal'a söyledim, bak neler oldu?" demiş. Söylenenlere göre gazeteci Fatih Altaylı, iki siyasiyi, Irak konusunu tartışmak için "Teke Tek" programına çağırmış ama Gül, "gelmem" demiş. Gül'ün söylediklerini öğrenen Baykal ise, "Kimse bize bu konular dışarıda konuşulmayacak demedi. Hem bu bilgileri millet de bilmeli. Üstelik ben ABD büyükelçisi Pearson tarafından daha önce bilgilendirilmiştim, bilgileri Gül'den almadım" diyormuş. YTP'yi şimdi de para yokluğu vurdu. Büyük umutlarla seçime giren İsmail Cem'in liderliğindeki YTP, parasızlıktan kıvranırken parti iflasın eşiğine geldi. YTP, içinde bulunduğu ekonomik çıkmazdan kurtulmak için personelin işine son verdi. Genel merkez binasında sadece 4 çalışan kalırken maaşlar da yarı yarıya düşürüldü. Genel Başkan İsmail Cem'in sekreterlerinin de işine son verildiği belirtilirken, resmi korumaların Cem'in sekreterya görevini yaptıkları kaydedildi. YTP, 150 milyar değerindeki seçim otobüsünü de satışa çıkardı. Mali sıkıntılar tüm örgütlere de yansırken kira ödemekte zorlanan Ankara İl Başkanlığı örgütü binayı boşaltarak Genel merkez'de bir odaya sığındı.
             MHP Ordu eski Milletvekili Cemal Enginyurt, önceki gün partililerle tartışmasını görüntülediği için kamerasını kırdığı muhabirle dün de karşılaşınca, "Seni dövmediğime pişmanım. Keşke dövseydim de öyle şikâyetçi olsaydın. Bilsem odunla kafanı kırardım" dedi.
             Genel Başkan Devlet Bahçeli'nin de katıldığı MHP Merkez Yürütme Kurulu ve 21. dönem milletvekilleri toplantısı için Afyon'a gelen Enginyurt, önceki gün lobide bazı partililerle tartışmasını görüntüleyen İHA muhabiri Ata Gündüz Kurşun'un üzerine yürüyerek, "Neden çekiyorsun? Memleketi siz batırdınız" dedi. Enginyurt, daha sonra hırsını alamayarak Kurşun'u tartakladı ve çıkan arbede sırasında kameranın objektifi kırıldı.
             Otel görevlilerinin araya girmesiyle yatıştırılan olayın dünkü bazı gazetelere yansıması, Enginyurt'u kızdırdı. Kurşun'la dün de karşılaşan Enginyurt, "Keşke seni dövseydim de öyle şikâyetçi olsaydın. Bilseydim odunla kafanı kırardım. Meşhur olmanın en güzel yolu, 'Cemal Enginyurt vurdu, kırdı' demek. Şimdi ben de senden şikâyetçi olacağım" dedi.
             TBMM Başkanı Bülent Arınç, Genelkurmay Baykanı Orgeneral Hilmi Özkök'e yaptığı iadei ziyaret sırasında kendisini Özkök'ün karşılayıp uğurladığını, YAŞ kararları ve askeri lojmanlar konusunu da hiç gündeme getirmediklerini söyledi. Arınç ziyareti de, "Fevkalade dostane ve neşeli oldu" sözleriyle değerlendirdi.
             CNN Türk'te yayınlanan Kafe Siyaset programına katılan Arınç, "Şerefimle temin ederim ki, TSK ile bir sorunum olamaz, olmayacak. Ben asker çocuğuyum. Benimle o kurumun arasını açmaya, birbirimize husumet duymamıza yönelik bir çaba var" diye konuştu. Arınç, "Siyaseti benim üzerimden aşırtarak yapmak isteyenler olabilir. Ben ne fırtınalı havada gemideki yükünden boşalmış bir topum, ne de bazılarının tekrarlamakta utandığım tabiriyle bir başka şeyim, ne de hedefe kilitlenmiş roketim" dedi.
             Çukurova şirketlerinin İstanbul Yaklaşımı'na alınması sırasında A-Tel şirketinin yüzde 50 hissesinin 269 milyon dolara Yapı Kredi'ye devredilmesi ile başlayan tartışma Turkcell'in on binlerce hissedarını ilgilendiren yeni boyut kazandı.
             Tartışılan değer
             Borsa yatırımcılarının yakından takip ettiği gelişmelerde yanıtsız kalan sorulara İMKB veya SPK yönetiminin el koyması bekleniyor. Çukurova şirketlerinin borçlarını muhasebe oyunuyla kapatma çabasından kaynaklanan ilk çelişki şöyle: 
             1- Yapı Kredi'nin açıklamasında A-Tel'in 3.5 milyon abonesi olduğu ileri sürülüyor. Oysa, A-Tel aslında sadece Turkcell kartı satan ve hazır kartlara kontür yükleyen bir şirket. Dolayısıyla, sabit rakamda şirket abonesinden söz etmek mümkün değil. Turkcell bayisini değiştirmeye karar verdiği an bu şirketin değeri sıfırlanır.
             2 - Ama eğer 3.5 milyon cep kullanıcısı Çukurova'nın iddia ettiği gibi Turkcell değil A-Tel abonesi ise o zaman Turkcell'in on binlerce küçük ortağı ciddi kazık yedi. Çünkü, cep telefonu operatörlerinin şirket değerleri abone sayısına yakından bağlı. 3.5 milyon abone Turkcell portföyünden A-Tel'e geçerse Turkcell'in değeri asgari üçte bir oranında azalır.
             Dolayısıyla, A-Tel'in değeri 538 milyon dolar düzeyinde kabul edilirse Turkcell'in değerinden en az bu kadar düşmek gerekiyor. Yok eğer Turkcell aynı değerdeyse 'A-Tel'in 3.5 milyon abonesi yok' anlamına geliyor.
             Sözleşme var mı, yok mu?
             A-Tel tartışmasının yatırımcıyı ilgilendiren yanı kadar hukuki boyutu da tartışmalı. A-Tel ilk kez Ekim 2000'de halka açılmak için girişimlere başladı. İlk iş olarak şirket değerini belirlemek amacıyla bağımsız denetçilere başvurdu. Ancak iki denetçi şirket ayrı ayrı verdikleri raporda şu noktalara dikkati çekti:
             "A-Tel sadece dağıtım örgütü. Asıl değer yani abone Turkcell'de. Yarın Turkcell yeni bir dağıtım örgütü kurarsa bu şirketin değeri kalmaz. Bu nedenle, Turkcell'in abonelerini A-Tel'e devrettiğini gösteren bir sözleşme olmalı. Üstelik bu sözleşmenin geçerliliği Turkcell'in cep operatörlüğü lisansının sona ereceği 2019'a kadar sürmeli."
             2000 yılında halka açılmaktan vazgeçen A-Tel geçtiğimiz aylarda bu kez borç takası için bağımsız denetçilerin kapısını çaldı. Ücretini Yapı Kredi'nin ödediği rapor BDDK'ya sunuldu. Denetçiler iki yıl önceki gibi abonelerin A-Tel'e devredilmesi gerektiği uyarısını yaptı.
        İMKB ve SPK bu soruları mutlaka yanıtlamalı
             A - Tel'in yüzde 50 hissesinin Çukurova borçları karşılığında Yapı Kredi'ye geçmesi operasyonu sırasında bağımsız denetçilerin biçtiği değerin iki katı esas alındı. Şirketin yarısına denetçilerin neredeyse tamamına biçtikleri fiyat ödendi. üstelik bu operasyonda iki hukuki soru yanıtsız kaldı.
             A-Tel bağımsız denetçilerin şart koştuğu gibi Turkcell'den 3.5 milyon aboneyi devraldığına ilişkin sözleşmeyi imzaladı mı?
             Eğer böyle bir sözleşme imzalandıysa o zaman neden İMKB'ye haber verilmedi? On binlerce küçük yatırımcıyı ve yabancı ortağı (Turkcell ABD borsasında da işlem görüyor) ilgilendiren bu gelişme herkesten saklandı?
             Borsa yatırımcıları İMKB'yi SPK'yı bu sorulara yanıt bulmak, kamuoyunu bilgilendirmek amacıyla olaya el koymaya çağırıyor.
             AKP İstanbul milletvekili Azmi Ateş'in, "Pamukbank'ın TMSF'ye devri ve Yapı ve Kredi Bankası birleşmesine karşı çıkılmasının" gerekçelerine ilişkin soru önergesini Başbakan Yardımcısı Abdüllatif Şener'den yanıtladı. Şener adına yanıtı hazırlayan BDDK Başkanı Engin Akçakoca'nın tespitleri şöyle:
             'Birleşme genel istikrarı bozar'
             "Yapı Kredi Bankası ile gruba ait bazı şirketlerin gerek İMKB gerekse uluslararası piyasalarda işlem görüyor olması nedeniyle ileride birleşik bankada yaşanacak bir sorunun yerli ve yabancı küçük yatırımcılara, tasarruf sahiplerine, bankacılık sektörüne ve dolayısıyla ekonomiye olası etkilerinin daha büyük olacağı düşüncesinden hareketle, Pamukbank'ın Yapı Kredi Bankası tarafından devralınmasının bankanın sorunlarına çözüm olmayacağı sonucuna varılmıştır.
             Birleşme halinde Pamukbank'ın sorunlarının kısa sürede Yapı Kredi Bankası'na sirayet edeceği öngörülmüş ve birleşme sonucunda oluşacak ölçek bazında çok büyük ancak aktif kalitesi bozuk ve nakit sermaye ihtiyacı olan sorunlu bir bankanın bankacılık sektörünün genel iskitrarı bakımından daha sakıncalı olacağı düşüncesiyle Pamukbank'ın Yapı Kredi ile birleşmesi uygun bulunmamıştır.
             'Sermaye yeterliliği rasyosu tutmayacak'
             Diğer taraftan Pamukbank'ın sermaye yeterliliği standart rasyosunun negatif yüzde 46.15 olarak hesaplandığı ve Yapı Kredi Bankası'nın sermaye yeterliliği standart rasyosunun ise yüzde 10.21 olarak açıklandığı dikkate alındığında, sözkonusu bankaların birleşmesi durumunda yeni bankanın sermaye yeterliliği standart rasyosunun yasal asgari oran olan yüzde 8'i tutturamayacağı açıktır. 
             (Kurumumuza sunulan birleşme ile ilgili projeksiyonlarda ise her iki bankanın mevzuata aykırı çeşitli varsayımlar altında 31.12.2002 itibarıyla rasyolarının yüzde 8'in üzerinde olduğu kabul edilmiş ve hesaplamalar bu şekilde yapılmıştır.)
             'Faaliyetine devam etmesi tehlikeli olur'
             Bu durumda sektörde daha büyük paya sahip olacak olan birleşik bankanın özkaynak açığı ve yaklaşık 5 milyar dolar tutarındaki gelir getirmeyen aktif ile faaliyetlerine devam etmesi ciddi tehlike arzedeceğinden bir müdahale yapılması kaçınılmaz olacaktır.
             'Zarar büyürken kâr göstermişler'
             Çukurova Grubu firmalarına kullandırılan krediler vadesinde ödenmemiş ve vadelerinde banka tarafından sürekli temdit edilmiştir. Yapılan incelemeler sonucunda Bankanın, grup kredilerinin anapara ve faiz tahsilatları yıllardır gerçekleştirmediği, gerçekte banka büyük miktarlarda zarar ederken ve zarar katlanarak büyürken mali tabloların kârlı gösterildiği saptanmıştır.
        
        
        
