                       
        
        
                
             haber
                   
        İşleri güneyde evleri kuzeyde
        Ekonomik krizde işsiz kalan 7 bine yakın Kıbrıslı Türk, çalışmak için her gün Rum Kesimi'ne geçiyor, akşam evine dönüyor...
             BÜLENT ÖZDEMİR Pile
             Kıbrıs'ta barış planlarının yapıldığı şu günlerde, Ada'nın iki yakasında ekonomik işbirliğinin örnekleri sergileniyor. Kriz nedeniyle işşiz kalan 7 bine yakın Kıbrıslı Türk, çalışmak için her gün Rum Kesimi'ne geçiyor.
             Türkiye'deki ekonomik kriz kısa sürede etkisini Kuzey Kıbrıs Türk Cumhuriyeti'nde de (KKTC) gösterdi. Birçok işyeri kapanırken, işsiz kalan binlerce kişi yeni arayışlar içine girdi. Özellikle genç ve eğitimli nüfus, çareyi yurtdışına çıkmakta buldu. Kalanlar ise 1990'dan bu yana inşaatlarda çalışmak üzere Kıbrıs Rum Kesimi'ne geçen gündelikçi işçilere katıldı. Son iki yıla kadar sayıları ancak bini bulan işçiler, krizin de etkisiyle 7 binlere ulaştı.
             İçişleri Bakanlığı'ndan izin alarak, İngiliz üsleri arasında yer alan ve Ada'da Türklerle Rumların bir arada yaşadığı tek yer olan Pile köyü sınırına gelen işçiler, inşaatlarda çalışmak üzere Rum tarafına geçiyorlar. Niteliksiz bir işçinin haftalığı 250 milyona yaklaşırken, ustalar 500 milyon lira alıyor.
             KİMLİK BIRAK, GEÇ
             Sabahın ilk ışıklarında kalkan ve araçlarıyla Beyarmudu köyüne gelen Kıbrıs Türkleri, güvenlik noktalarında kimliklerini bırakıyorlar. Araçlarını terk edip yürüyerek Pile'ye geliyorlar. Ardından kolayca Rum tarafına geçiyorlar.
             Genellikle inşaat ve boya işi yapan işçiler, nitelikli eleman sıkıntısı yaşayan Rumlar tarafından büyük ilgi görüyor. Türklerin dışında çoğunluğu Rus olmak üzere, Bangladeş, Sri Lanka, Afganistan ve Pakistan'dan 30 bine yakın işçi çalışıyor. Akşam dönüşlerde ise Beyarmudu'ndaki kontrol noktasında yoğunluk yaşanıyor.
             Krizden önce marangozluk yapan ve 6 kişiyi çalıştırdığını söyleyen Emin Emirzade, "Her şeyimi kaybettim. Üniversitede okuyan iki çocuğum var. Onlar için katlanıyorum tüm bu zorluklara" diyor.
             Rumların Pile'ye rahatça girip çıktığını ancak kendilerinin Beyarmudu'ndan kimlik kontrolünden sonra Pile'ye geçtiklerini söyleyen Emirzade, şöyle devam ediyor: "Kendi hükümetimiz bize barikat kuruyor. İş imkânı yok, kimse Kuzey'de çalışamıyor. Kazandıkları üç beş kuruşla da karınları doymuyor. İçişleri daha esnek davransa en az 15 bin kişi için iş imkânı doğar."
             TORPİLSİZ İŞ YOK
             Karadeniz Teknik Üniversitesi Eğitim Fakültesi'nden mezun olup Kıbrıs'a dönen İsmet Çelik ise, öğretmenlik başvurusu üç yıl kabul edilmeyince inşaatlarda çalışmak üzere Rum tarafına geçmeye başlamış. "Burada işler torpille yürüyor. İş bulamayınca kişiliğimi ve gururumu bastırıp inşaatlarda işçiliğe başladım. Şu an yapabileceğimin en iyisi bu" diye konuşuyor.
        Türkiye yanıtını yarın verecek
             Türkiye ve KKTC, BM Genel Sekreteri Kofi Annan'ın dün beklediği yanıtı yarına bıraktı. Dışişleri Bakanı Yaşar Yakış başkanlığında Dışişleri Bakanlığı'nda mini Kıbrıs zirvesi yapıldı. Zirveye KKTC Cumhurbaşkanı Denktaş'ın müzakerelerdeki sağ kolu Cumhurbaşkanlığı Müsteşarı Ergun Olgun ile KKTC'nin Ankara Büyükelçisi Zeki Bulunç katıldı. Yetkililer Annan'ın 30 Kasım olarak belirlediği yanıtın, planın ayrıntılı incelemesi nedeniyle yetişmediğini bildirdi. Ankara'da hazırlanacak yanıt, Annan'a iletilmeden önce son kez New York'ta bulunan Denktaş'ın onayına sunulacak. Çalışmalarla ilgili bilgi veren üst düzey bir yetkili, toprak konusunda "orandan" daha çok "sınır çizgisinin" önemli olduğuna işaret eti. 
        2 trilyona kelepir daire!
        Vakıfbank'ın gayrimenkullerinin satışı için açık artırmaya çıkarılan Süzer Plaza'daki Boğaz manzaralı 145 metrekarelik süperlüks daire, 2 trilyon 120 milyardan alıcı buldu
             MERT İLKUTLUĞ İzmir DHA
             İstanbul'da "Gökkafes" olarak bilinen gökdelende yer alan Süzer Plaza'daki 144.5 metrekarelik Kız Kulesi ve boğaz manzaralı süperlüks daire, açık artırmada 2 trilyon 120 milyar 400 milyon liraya satıldı. Vakıfbank'ın 621 gayrimenkulünün satışı için Eskidji Müzayede Evi'nin düzenlediği açık artırma yöntemiyle satışların sonuncusu önceki akşam İzmir'de yapıldı. 
             Müzayedeyi yöneten Eskidji'nin sahibi Dikran Masis, İzmir bölgesi satışının ardından son olarak diğer bölgelerde daha önce satışa çıkarılan gayrimenkullere talip olan olup olmadığını sordu. 
             Ayda 66 milyar ödeyecek
              Bunun üzerine müzayedeye İstanbul'dan telefonla katılan bir alıcı Süzer Plaza'daki apart bir daireye talip olduğunu açıkladı. Gökkafes'in 23'üncü katında yer alan süper lüks daire, önce 1 trilyon 710 milyar liradan peşin olarak satışa çıkarıldı. Peşin alıcı çıkmayınca, aynı daire 24 ay vadeli olmak üzere 2 trilyon 120 milyar 400 milyon liradan satışa sunuldu.
             İsmi açıklanmayan alıcı, daireyi bu fiyattan satın aldı. Daire bedelinin 530 milyar 170 milyon lirası peşin verilirken kalan miktar 24 ayda, 66 milyar 262 milyon liralık taksitlerle ödenecek. Masis, İzmir'deki satışlarla birlikte Vakıfbank'ın 621 gayrimenkulünün satışı için yapılan müzayedelerin satışının tamamlandığını belirtti.
             Kalanlara naklen müzayede 
             Masis, 19 Aralık'ta Ankara'da kalan mallar için müzayede düzenleyeceklerini ifade ederek, şöyle konuştu: "Ben Ankara'daki müzayedeyi yönetirken İstanbul, Adana ve İzmir'de de naklen müzayede yayımlanacak. İsteyenler de telekonferansla anında ihaleye katılabilecek. Türkiye'de ilk defa 4 kentte birden yapılan, naklen müzayede düzenliyoruz." 
        Alışverişe hayır diyemediler... 
        Giyimden ev eşyasına kadar birçok ürünün tüketiciye sunulduğu ucuzluk fuarı Dünya Satın Almama Günü'nde 15 trilyon ciro yaptı
             GÜLAY FIRAT İstanbul
             Tüketiciye ucuz alışveriş imkânı sağlamak ve firmaların elindeki stokları eritmek üzere, İstanbul Ticaret Odası'nın (İTO) CNR Fuarcılık ile ortaklaşa düzenlediği ucuzluk fuarı büyük ilgi görüyor. Öyle ki, 29 Kasım Dünya Satın Almama Günü'nde fuar rekor ciro yaptı.
             Yüzde 50 indirim
             Üreticiden tüketiciye satış imkânı veren fuara 800 firma katılıyor. 11.00 - 23.00 saatleri arasında açık olan fuarda, alışveriş trafiği iftardan sonra yoğunluk kazanıyor. Giyimden gıdaya ve mutfak eşyasına kadar pekçok ürün yüzde 50'lere varan indirimli fiyatlarla vatandaşa ulaşıyor.
             Kimse dinlemedi 
              İstanbul Ticaret Odası Başkanı Mehmet Yıldırım, "13 gün için hedeflenen 600 bin ziyaretçi, ilk beş günde 350 bini buldu. Tüketiciler Derneği'nin 29 Kasım için 'Bugün alışveriş yapmayın' çağrısına rağmen, aynı gün 15 trilyon civarında rekor ciro yapıldı, normalde bu rakam 10 - 12 trilyon civarında oluyordu" dedi.
             Geçen yılki fuarın 10 günde 100 trilyon ciro yaptığını belirten Yıldırım, bu yıl hedefin 200 trilyonun üzerinde olduğunu belirterek, "Arife günü rekor satış olacağını tahmin ediyoruz" diye konuştu. Yıldırım, "Önümüzdeki yıl Bulgaristan, Romanya, Suriye, Azerbaycan ve Yunanistan gibi ülkeleri de fuara çekmek istiyoruz" şeklinde konuştu.
        Çakıcı için hafta sonu mesaisi...
        Adalet Bakanlığı, gözaltındaki Çakıcı hakkındaki takdir hakkını savcılıklara bıraktı. Savcılıklar ise durum değerlendirmesi için bir gece daha gözaltı istedi
             ELVAN EZBER, TAHSİN AKSU 
             Kocaeli'ndeki Kandıra F Tipi Cezaevi'nden tahliye edildikten sonra İstanbul polisince gözaltına alınan Alaattin Çakıcı, ikinci geceyi de emniyette geçirdi. Fransa'dan iade sözleşmesi gereği başka suçlardan yargılanamayan Çakıcı hakkında takdir yetkisini Adalet Bakanlığı'nın savcılıklara bıraktığı öğrenildi. Savcılıkların da Çakıcı'nın durumunun değerlendirilmesi için bir gece daha tutulmasını istediği bildirildi.
             Önceki gece cezaevinden çıktıktan sonra, İnfaz Büro Amirliği'nin ziyaretçi görüşme odasında bekletilen Çakıcı'nın, işadamı Emin Cankurtaran'ın vurulması, eski eşi Uğur Kılıç ile Nurullah Tevfik Ağansoy'un öldürülmesi, 1994'te gözaltına alınan bir gruptan Sinan Zenbil'in ifadesinde kendilerini azmettiren kişinin Çakıcı olduğunu söylemesi ve Şişli Adliyesi'ndeki adi bir olaydan aranması olduğu belirtildi.
             Avukatları Şeyda Yıldırım ve Atilla Cebesoy, Çakıcı'nın serbest bırakılması amacıyla gerekli evrakı tamamlamak için dün gün boyunca koşturdu. 
             Bu arada Çakıcı'nın aramaları nedeniyle Interpol Daire Başkanlığı, İnfaz Büro Amirliği'nden gelen yazıyı, Adalet Bakanlığı'na gönderdi. Böylece hafta sonu mesaisine bakanlık da katıldı. 
             Öte yandan Çakıcı'nın da yurtdışına çıkması gereken 45 günlük sürenin emniyetten serbest bırakıldıktan sonra başlayacağı öğrenildi. 
             Hakkındaki "Kırmızı Bülten" ile aranma kaydı da düşürülen Çakıcı'nın, işlemlerin tamamlanıp serbest bırakılmasının ardından yurtdışına çıkabilmek için pasaport işlemlerine başlayacağı öğrenildi.
        Çakıcı'ya 3 yeni dava yolda...
             MİNE G. KIRIKKANAT Paris
             Türkiye'nin, idam cezasını kaldırdıktan sonra Alaattin Çakıcı'yı yeniden yargılamak talebiyle geçtiğimiz ekim ayında Fransa'ya resmen başvuruda bulunduğu ortaya çıktı. Prof. Aysel Çelikel'in bakanlığı döneminde, idam cezasının kaldırılması üzerine harekete geçen Adalet Bakanlığı, Fransız Adalet Bakanlığı'ndan Çakıcı'nın bu suçlardan da iadesini talep etti. Çakıcı'nın Fransa'da yargılandığı Aix En Provence İstinaf Mahkemesi savcısı ve AB nezdinde "Suçlu İadelerinde Uzman Kurul" Başkanı Jean François Pascal, "Türkiye'de idamı kaldıran yasa değişikliğinden sonra Çakıcı'nın bugüne kadar yargılanamadığı 3 davadan yargılanması için bir engel kalmadığını" belirtti. 
        Adalet Bakanı: Yargı çaresiz
             GÖKÇER TAHİNCİOĞLU
             Adalet Bakanı Cemil Çiçek, "çete"den, "cinayete azmettirme"ye kadar pek çok suçtan 456 yıl hapsi istenmesine rağmen sadece 5 yıl 1 ay hapis cezası alan, önceki gün de tahliye edilerek serbest bırakılan Alaattin Çakıcı hakkında yargının yapacağı bir şey olmadığını söyledi. Çiçek, Suçluların İadesi Sözleşmesi (SİDAS) uyarınca Çakıcı konusunda yargının yapabileceği bir şey olmadığını belirterek, "Bu tarihe kadar bir sonuç bildirmeyen Fransa'nın, bu aşamadan sonra oturup da hemen bir karar verme eğilimi içine gireceğinden kuşkuluyum" dedi. İstanbul DGM'nin tahliyesine karar verdiği Çakıcı, SİDAS uyarınca 45 günlük süre içinde Türkiye'den ayrılmazsa, Fransa'nın "idam" cezası nedeniyle iade etmediği dosyalardan yargı önüne çıkabilecek. 
        Diyanet'ten 'baz' fetvası
             ANKARA ANKA
             Camilere kurulan baz istasyonundan kazanç elde etmek için Haziran 2002'de "Tokyo Camii Vakfı Camilerin Bakım, Onarım ve Restorasyonu İle Yeniden Cami İnşa İşletmesi" adıyla bir şirket kuran Diyanet, şimdi de baz istasyonlarının insan sağlığını tehdit etmediği yönünde bir genelge yayınladı.
             Diyanet İşleri Başkanı Mehmet Nuri Yılmaz, 16 Ekim 2002 tarihli genelgesinde, baz istasyonlarının elektromanyetik radyasyon yaydığını, bunun iyonlaştırıcı özelliği bulunan radyasyonla karıştırıldığını kaydetti. Yılmaz, elektronik radyosyonun buzdolabı televizyon gibi ev aletlerinde de bulunduğunu öne sürdü. 
             Limiti aşmıyor
             Yılmaz, "Yurt genelindeki 12 bin civarında baz istasyonu çalışmakta olup limit değerlerini aşan herhangi bir istasyon tespit edilmemiştir" dedi.
        Son yolculuk Ada'ya
             GÜLAY FIRAT İstanbul 
             Türk edebiyat dünyasının seçkin kalemlerinden Melih Cevdet Anday (87), dün son yolculuğuna uğurlandı. Anday için ilk tören Cumhuriyet Gazetesi'nde düzenlendi. Ardından Şişli Camii'ne getirilen Anday'ın cenazesinde, eşi Suna Anday, oğlu İdris Anday, gelini Cristina Anday taziyeleri kabul etti. Edebiyat, siyaset ve sanat dünyasından birçok ünlü ismin buluştuğu cenazede, Erdal İnönü ile CHP lideri Deniz Baykal bir araya gelmemeye özen gösterdi. Öğle namazının ardından kılınan cenaze namazından sonra ailesi Anday'ın naaşını bir motorla Büyükada'ya götürdü. Anday, Büyükada Mezarlığı'nda toprağa verildi. 
        Evlilikler formalite gereği mi yürüyor?
        ÇAPRAZ ATEŞ
             NESLİHAN CUYAR
             Gazeteci - yazar Can Dündar, "Evlilik bitiyor mu" başlıklı yazısında kurumsal ihtiyaçlarla "evli görünen" ama gerçek anlamda bir birliktelik yaşamayan "sanal çiftler"in ortaya çıktığını yazdı. Tükenmiş evliliklerin can simidinin Hülya Avşar örneğindeki gibi çocukların olduğunu söyleyen Dündar, evlilik kurumunun içten çürümüş bir ikiyüzlülük abidesi gibi, miniklerin cılız dizleri üzerinde ayakta durmaya çalıştığını savundu. Dündar, yeni çağın bireyinin evliliğe ihtiyacı kalmadığını vurgulayarak, evliliğin bittiğini görüşünde. Evlilikler bitiyor mu? Konuyla ilgili görüşler şöyle:
             Gönül Yazar (Sanatçı)
        Sapasağlam ayakta
             Dünyada böyle bir müessese var ve sapasağlam ayakta. Şu veya bu şekilde biten evlilikler de var ama bunu genele yayamayız. İnsanlar hala büyük bir heyecanla evleniyor. Ben çok sayıda evlilik yaptım ve hüsrana uğradım ama bu demek değildir ki herkes için aynı şey sözkonusu. Mutlu insanlar var. Evliliklerin bitmemesi gerekiyor. Tüm gördüklerimize, tüm duyduklarımıza rağmen evlilik kurumu devam ediyor. Bu müessese yürümeli, yürüyor da. Bireysel mutsuzluklar asla genele yayılmamalı. Bu kurum hala dünyadaki insanların yarısını teşkil ediyorsa demek ki sapasağlam.
             Tuyan Çağlar (Boşanma avukatı)
        Evlilikler bitiyor
             Evlilikler maalesef artık küçücük bedenlerin arkasına saklanıyor. Evlilik niyeti olanlar, sadakate bağlı olanlar evliliği bitirmiyor ama bunun dışındakiler için aynı şeyi söylemek çok zor. İlginç olan başka nokta ise ciddi bir şekilde çiftler birbirini aldatıyor. Buna karşılık erkekler sadakatsizliklerinde evliliklerini ne olursa olsun sürdürüyor, boşanmıyorlar. Ancak kadın araya ikinci bir erkek girdiği anda boşanıyor. Günümüzde evlilikler artık sanal birlikteliklere dönüşmüş durumda. Bunca yıldır girdiğim boşanma davalarını da gözönünde bulundurursak evilikler bitiyor.
             Doç. Dr. Armağan Samancı (Psikiyatr)
        En sağlam kurum
             Evlilik aslında dünyada en sağlam müessesesidir. Roma'dan gelen bir formdur. Roma'dan beri ekonomik, politik sistemler değişmiş ama evlilik kurumu aynı çizgide kalmıştır. Batıda boşanmalar artıyor ancak gözden kaçan, boşananların da bir süre sonra tekrar evlenmesi. İngiltere'de boşanma oranı Türkiye'ye göre yaklaşık iki kat daha fazla buna karşılık evlilik sayısı da bizim ülkemizden yüksek. Avrupa'nın bütün ortalamasına bakılınca evlilik en sağlam kurumdur. Bizim yapımız Avrupa'nın güneyiyle daha yakın bir yapı olduğu için de evlilik Türkiye'de önemini koruyacaktır. 
             İpek Tenolcay (Eski manken - sunucu)
        Çocuklar tampon oluyor
             Günümüzde artık evliliğe bakış açısı değişti, daha katı bakılıyor. Özellikle metropol şehirlerde kadınlar artık maddi ve manevi bağımsızlığını ilan etmiş durumda. Kötü giden bir evlilikte çocukların da bir tampon olduğunu düşünmüyorum. Çocuk varsa sadece aynı evi paylaşan akrabalar gibi oluyorlar. Eskiden evlilik tek taraflı fedakarlıkla yürütülüyordu ama şimdi böyle değil. Artık tercih birlikte yaşamak bile değil, sadece flört etmek. Anadolu'da ise kadın ne kadar çalışırsa çalışsın, söz sahibi olamadığı için örf ve adetlerin de etkisiyle durum daha farklı.
        Sezerler alışverişte
             ANKARA Milliyet
             Cumhurbaşkanı Ahmet Necdet Sezer ve eşi Semra Sezer, dün akşamüstü Ankara'nın gözde alışveriş merkezi Armada'daydı. Deri spor bir mont giyen Sezer çifti, sivil plakalı aracı ve 4 korumasıyla alışveriş merkezinde vitrinlere baktı. Tanıdıklarına rastlayıp sohbet eden Sezer çifti, 15.45'te geldikleri Armada'dan alışveriş yapıp ayrıldı. 
        Askerler MGK'da 'dikkat' çekti!
        Toplantıda komutanlar "yeni anayasa arayışları, türban ve ordunun siyasetteki yeri" konularında net mesajlar verirken; Başbakan Gül, "Kuşkular yersiz, biz Cumhuriyet'e gönülden bağlı bir ekibiz" dedi
             SERPİL ÇEVİKCAN Ankara
             TBMM Başkanı Bülent Arınç'ın türbanlı eşini Cumhurbaşkanı'nı uğurlama törenine getirmesiyle tırmanan tartışmalar bağlamında bütün gözlerin çevrildiği MGK toplantısında askeri kanadın "yeni anayasa arayışları, türban ve ordunun siyasetteki yeri" konularında önemli mesajlar verdiği öğrenildi. Beş komutanın da türban konusunda konuştuğu ve hükümet programından pasajlar okuduğu toplantıda Başbakan Abdullah Gül, "Kuşkular yersiz, biz Cumhuriyet'e gönülden bağlı bir ekibiz" dedi.
             Milliyet'e yansıyan bilgilere göre MGK toplantısında ortaya konan görüşler şöyle:
             Yeni bir arayış mı var?
             Komutanlar "yeni anayasa" konusunu gündeme getirdiler. Hükümet programından pasajlar okuyan komutanlar, "Toplumsal meşruiyete dayalı yeni anayasa yapılacaktır" cümlesinin, mevcut anayasanın meşru olmadığı anlamına mı geldiğini sordular. Komutanlar, "toplumsal meşruiyet" ifadesiyle Cumhuriyet'in temel niteliklerine karşı bir arayış mı var yolunda kamuoyuna yansıyan kuşkuları yansıttılar.
        
        
        
