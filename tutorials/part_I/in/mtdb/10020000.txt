                       
        
        
                
             haber
                   
              AB Komisyonu, 12 ülkeye adaylık yolunu açarken Türkiye'ye tarih vermedi. 
              Avrupa oyalıyor. 
              Reformlara övgü... AB Komisyonu 2002 Genişleme Strateji Raporu'nda, "siyasi 
              kriterleri henüz tam olarak yerine getirmeyen'' Türkiye'nin tam üyelik 
              müzakereleri ve bu müzakerelerin başlangıç tarihi konusuna değinilmedi. 
              Gösterilen çabaların memnuniyetle karşılandığı ve desteklenmesi gerektiği 
              mesajının verildiği raporda, ''Türkiye'nin reformlara devamı halinde AB 
              hedefine ulaşacağının görüldüğü'' belirtildi. 
              2003'te yeni belge Raporda Türkiye'nin Katılım Ortaklığı Belgesi'nin 
              güncelleştirilmesi gerektiğinden söz edilerek, Türkiye'ye 2003 yılı 
              başında üzerinde çalışılması gereken konuları içeren "gözden geçirilmiş 
              bir katılım ortaklığı önerisi" sunulacağı bildirildi. 
              Haber Merkezi - AB Komisyonu, 13 aday ülkeye ilişkin ilerleme raporlarını 
              onaylarken ''2002 Genişleme Strateji Raporu'' nda ''siyasi kriterleri 
              yerine getirmediği'' belirtilen Türkiye'ye tam üyelik müzakerelerine 
              başlama konusunda tarih verilmedi. Kıbrıs Rum kesiminin de içinde 
              bulunduğu 10 ülkenin 2004 yılında AB üyeliğine alınması tavsiye edilirken 
              Bulgaristan ve Romanya'nın 2007 yılında katılımına destek verildi. AB 
              Komisyonu'nun İlerleme Raporu'nda, ''Türkiye'nin reformlara devamı halinde 
              AB hedefine ulaşacağının görüldüğü'' ifadesi dikkat çekti. Komisyonun, 
              aday ülkelere ilişkin açıkladığı ilerleme raporlarındaki tavsiyeler, AB 
              liderlerinin 24-25 Ekim'de Brüksel'de düzenlenecek zirvesinde görüşülecek; 
              nihai karar, aday ülkelerle yapılacak maraton görüşmelerin ardından AB'nin 
              12-13 Aralık'ta Kopenhag'da yapılacak zirvesinde alınacak. 
              AB Komisyonu'nun 2002 Genişleme Strateji Raporu ve 13 adaya ilişkin 
              ilerleme raporları, komisyon toplantısında onaylandıktan sonra dün resmen 
              açıklandı. AB'nin siyasi ve ekonomik kriterlerine uyumu ve üyelik 
              sürecinin geleceğine ilişkin değerlendirmeler içeren 144 sayfalık raporda, 
              ''siyasi kriterleri tam olarak yerine getirmeyen, ancak önemli ilerlemeler 
              kaydeden'' Türkiye'nin tam üyelik müzakereleri ve bu müzakerelerin 
              başlangıç tarihi konusuna değinilmedi. 
              Raporda, Türkiye'nin, zor siyasi ve ekonomik koşullara rağmen, AB hedefine 
              ulaşma konusunda bariz iradesi ve çabalarının görüldüğü, AB tarafından 
              büyük memnuniyetle karşılanan bu çabaların desteklenmesi ve 
              cesaretlendirilmesi gerektiği mesajı verildi. Reformların pratik 
              uygulamasının önemine değinen komisyon, bir ''eksikler ve ihtiyaçlar 
              listesi'' görünümündeki ayrıntılı değerlendirmelere yer verdi. 
        
        
        HAYATIN ÖTE YAKASI FERİDUN ANDAÇ 
              Bitmeyen yolculuğun aynası 
              Céline, bir aydınlatıcıdır. Her bir sözcüğüyle düşürdüğü ışık, yansıttığı 
              gerçeklik hem iyi hem kötücül duyguların / düşüncelerin barınağına götürür 
              bizi.. 
              'Yazmak başka şeydir, yaşamak başka...' nice sonra kavrayacaktım bunun 
              anlamını. İki savaş yaşamış, Rusya'nın içlerinde sürgünlere gitmiş, Yemen 
              çölleri ve Kafkasya'daki kırımı, kıtlığı görmüş o yaşlı adamın günlerce 
              gecelerce anlatıp durdukları bir masaldı bizim için... 
              Çevresini alırken bizdeki yitmeyen heyecan, zaman zaman onun korkularının 
              da ifadesi olurdu. O anlatır, biz dinlerken ürperirdik. Öteden bir ses 
              gelirdi: 'Yeter, yeter çocukları bunca örseleme...' Yarı öfkeli, duygulu 
              sesin uyarıcılığı bir anda konumuzu da değiştirirdi... 
              'Yaşadıklarımı hatırlamak değildi benimkisi, anlatarak acılarımı 
              hafifletmekti...O cehennemlerden geçmek insanda akıl, duygu diye bir şey 
              bırakmıyor..' 
              Yetişkin olduğum günlerde, bize geçmişte anlattıklarını neden 'anı' olarak 
              yazmadığını söylediğim bu, o yaşlı adamın; 'Yaşamak başka, yazmak daha 
              başka bir şeydir; birine hayat seni hazırlar, ötesine ise hiç farkına 
              varmadan dalarsın.. Bütün yaşayıp ettiklerin senin dışındaymışçasına bir 
              çocuk saflığıyla yol alırsın' sözleri hep belleğimdedir. 
              Bize, yani torunlarına, savaşın getirip götürdükleriyle ilgili anlattığı 
              nice olayın ondaki izlerini, açtığı 'yara' ları yazabilmenin bir başka 
              bilinç(lilik), bir başka duygu(luluk) gerektiğini anlayabilmek için 
              Tolstoy 'un Diriliş 'iyle yüzleşmek gerekecekti. Gene o anlatmıştı, 
              Kafkasya içlerine doğru bir kaçışa hazırlanırken bir trende okumuş olduğu 
              bu romanın ondaki izleri, bize söz ve anlam yoğunluğu olarak yansımıştı. 
              Şöyle diyordu: ''Onların yazdıkları bizim savaşımızdan daha anlamlı, daha 
              kalıcı...'' 
        
        
              Yazmak için her zaman yaşamak mı gerekliydi? Yazı, insana-hayata dair 
              tanıklıksa eğer, bir ucundan bakmak/ görmek bile yetebilirdi anlatmaya.. 
              Yetmeyenin 'ne' olduğuna gelince; bir bilinçlilik durumu, edebiyat 
              donanımı.. Bu olmazsa, hayatın en akıl almaz trajedilerini de yaşasanız, 
              bunların tanığı da olsanız bunu yazıya, edebi bir dile dönüştüremezsiniz.. 
        
        
              Günlerdir, Céline 'in Gecenin Sonuna Yolcululuk 'unu okurken; biraz da, 
              öylesine savaş görmeyen/tanımayan bizlerin, ancak yaşayanlarından 
              dinleyebilme olanağı bulduğu an'lara döndüm.. Céline'in yaşadıklarına/ 
              tanıklıklarına beni / bizi götüren 'yazı' sı / roman'ının yansıttıklarına 
              daha bir şaşarak baktım.. 
              Hayatın her bir 'an' ında adım adım oluşan, örülen, birikeduran 
              tragedyanın bir dilde nasıl biçimlendiğini görmek şaşkınlıktır, evet! 
              Kendimce, o okuma süresince, sık sık şunu söylüyordum: Romanımız/ 
              romancımız Gecenin Sonuna Yolculuk'tan sonra dönüp yeniden kendine 
              bakabilecektir, sanırım! Bir roman niye/ niçin/ nasıl yazılır sorusunu da 
              daha sık, daha çok sorarak hem de. 
              Céline de bize şunu göstermektedir aslında: yaşanmadan, acılar 
              barınağından geçmeden, tanıklıklarla yüzleşmeden, yerleşik anlayışlara 
              sırt çevirmeden, bunlarla bir bir hesaplaşmadan kendi cennetini ve 
              cehennemini yaratmadan, uçurumlara gidip gidip dönmeden ve adını da hiç 
              koyup bilmeden 'yüksek edebiyat' yapılmıyor. 
              Yolculuğu insana doğrudur 
              Gecenin Sonuna Yolculuk'u okuduğunuzda; edebiyatın iyi duygularla 
              yapılamayacağına bir kez daha tanık oluyorsunuz. Romancı, burada, ne bir 
              Tanrı, ne peygamber, ne de kılavuz. Hele hele öğretici asla değil.. 
              Céline, bir aydınlatıcıdır. Her bir sözcüğüyle düşürdüğü ışık, yansıttığı 
              gerçeklik hem iyi, hem kötücül duyguların / düşüncelerin barınağına 
              götürür bizi.. İnsanın insana ettiği eziyetin, soylu ve soysuz yanlarının 
              gerçekliğine bir kez daha şaşarak bakarsınız. O hayatları yeniden yeniden 
              yaşamak, öfkenizin sesini yükseltmek istersiniz. Bu derin kuyulara, en 
              bilinmez yollara gidip dönmelerin sabrı; gecenin sonuna çıkılan 
              yolculukların dervişi kesilirsiniz. 
              Céline'in yolculuğu insana doğrudur. Onun yalnızlığına, iflah olmazlığına; 
              kederine, acılarının barınağına.. Asidir, ataktır, aykırıdır bir bakıma. 
              Sözü iğneleyicidir, esirgemezdir. Çığlık çığlığa bırakır bizi. Onca 
              soysuzluk, onca acımasızlık karşısında tutunabilecek tek şeyin sözcükler 
              olabileceğine şaşkınlıkla bakarsınız! Acıdan acı durumların hem göstereni, 
              hem sanrısını çekenidir o. Bunu her bir sözünün anlamında hissedersiniz. 
              Romanının kahramanı Bardamu'nün çağırdığı sesteki acı, parçalanmışlık 
              duygusu çağın sanrısını da getirmektedir. 
              Romanın çevirmeni Yiğit Bener , bu örtüyü çekip alıyor aramızdan. 
              Türkçenin tınısını, örgülenen dilin şenliğini göstererek hem de.. Onun, ' 
              Bir daha çeviri ,asla!' sözleri kulağımda. Şimdi, o da, Céline'in açtığı 
              yolun yolcusu. Yeni bir dile, yeni bir romana, hayatın sırlı yanlarına 
              yürüyüşün... 
        
        
        Sağlık Örgütü, 54 yıldır ilk kez ruhsal sorunların arttığını saptadı 
              Dünya deliriyor 
              İstanbul Haber Servisi - Dünya Sağlık Örgütü (WHO), 54 yıldır ilk kez 
              dünyada ruh sağlığı problemlerinin arttığını tespit etti. Bu nedenle 2001 
              yılını ''Dünya Ruh Sağlığı Yılı'' ilan eden WHO, hazırladığı raporlarda 
              dünya nüfusunun 4'te birinin, hayatının herhangi bir döneminde ruh sağlığı 
              problemi ile karşılaştığını belirledi. Türkiye'de ise ruhsal hastalık 
              sıklığı yüzde 17.2 ve en çok depresyona rastlanıyor. Türkiye'de 15-54 yaş 
              grubunda yaklaşık 300 bin şizofreni hastası var ve her yıl 6 binden fazla 
              yeni şizofren hastası ortaya çıkıyor. 
              WHO Türkiye İrtibat Bürosu Başkanı Bekir Metin , WHO'nun 54 yıldan bu yana 
              ilk defa dünyada ruh sağlığı problemlerinin arttığını belirlediği için 
              dünyanın ruh sağlığı konusunda önlem alma gereği duyduğunu belirtti. Bu 
              nedenle WHO'nun 2001 yılında bir dizi araştırma yaptığını açıklayan Metin, 
              bu çalışmalarda dünya nüfusunun 4'te birinin ruh sağlığı sorunları ile 
              karşı karşıya kaldığını söyledi. 
              Metin, WHO'nun bu amaçla başlattığı çalışmaların, ruh hastalarını 
              damgalamayı ve dışlamayı önlemeyi, ülkelerin ruh sağlığı konusunda önlem 
              almasını sağlamayı amaçladığını dile getirdi. 
              WHO'nun hazırladığı raporların bütün ülkelere duyurulduğuna işaret eden 
              Metin, üye ülkelerde hazırlanan rapor ve programlara uygun çalışmaların 
              yürütüldüğüne işaret etti. 
              WHO, ülkelerin yüzde 40'tan fazlasında ruh sağlığı politikası, yüzde 30'un 
              üzerindeki ülkede de ruh sağlığı programı olmadığını tespit etti. Ayrıca, 
              yaklaşık yüzde 25 ülkede de ruh sağlığıyla ilgili kanun yok. 
              Sürekli stresli olaylara maruz kalma, tehlikeli yaşam şartları, istismar 
              ve genelde kötü sağlık şartları, fakir insanların daha fazla etkilenmesine 
              yol açıyor. WHO'ya göre, ekonomik açıdan uygun tedaviye ulaşmadaki 
              eksiklik, hastalığın gidişatını daha ağırlaştırıyor, fakirlik ve ruhsal 
              bozukluklar arasında zor kırılan bir kısırdöngü yaratıyor. 
        
        
        İş Yasası Değişikliğinde Dayatma 
              Perihan SARI Eski Kamu Görevlisi 
              Bugünlerde, tüm çalışanları ilgilendiren ve toplumsal açıdan önemli 
              gelişmelere neden olacak bir yasa taslağı, sessiz, gizli ve kaygı dolu bir 
              ortamda, konunun tarafları olarak belirlenenler arasında tartışılıyor. 
              Aslında bir tartışmadan çok, hazırlanmış olan metnin onaylanması için, bir 
              dayatmadan söz etmek daha uygun. 
              Söz konusu yasa taslağı, bireysel çalışma ilişkileri sistemini kökten 
              değiştirmeyi hedefleyen, işçi konfederasyonlarının iş güvencesi ile ilgili 
              beklentilerini karşılamaya, dönük düzenlemeleri de içeren ''İş Kanunu Ön 
              Tasarısı.'' Geçen yılın ortalarında, Çalışma ve Sosyal Güvenlik Bakanlığı 
              ve işçi ve işveren konfederasyonları arasında varılan bir uzlaşmaya dayalı 
              olarak oluşturulan bir ''bilim kurulu'' tarafından hazırlandı. Taslak 
              metnin ''ön tasarı'' olarak adlandırılması, taraflar adına bilim kuruluna 
              katılan dokuz bilim adamının hazırladığı metnin, üstünde uzlaşma 
              sağlandığında, aynı biçimde TBMM'den geçirileceğine ilişkin verilen sözden 
              kaynaklanıyor olsa gerek. 
              Devlet, işçi ve işverenden oluşan toplumsal tarafların üçlü katılımına 
              dayalı bir uzlaşma arama çabasının sonucuymuş gibi görünen bu yaklaşım, 
              gizlilik ve dayatma koşullarında sürdürülen çalışmalar nedeniyle, açıklık 
              ve iyi niyetten yoksun; içtenliksiz bir başka durumun varlığını 
              düşündürüyor. 
              Bilim kurulu tarafından hazırlanan metin, bu düşünceyi güçlendiren ve 
              gerçekliğini belirleyen kanıtlarla dolu. 
              İş Kanunu Ön Tasarısı'nın ortaya çıkardığı bir başka gerçek; bugüne dek, 
              iş hukukunun temel ilkesinin ''güçsüz olan emeğin, güçlü olan sermaye 
              karşısında korunması'' olduğunu ''öğreten'' bilim adamlarının; bugün 
              ''ültra-liberalleşerek'', ''emeğin alınır satılır bir mal olduğu'' 
              görüşünü benimsedikleri. Yeni liberal politikalar sonucu, sosyal devleti 
              yitiren emek ve emek örgütleri anlaşılan yeni liberal görüşler 
              doğrultusunda esnekleşen bilim adamlarını ve bilimsel desteği de yitirmiş 
              durumdalar. 
              Taslak metnin gerekçesinde, teknolojik gelişmenin bir sonucu olarak 
              çalışma ilişkilerinin de değiştiği ve bu nedenle yeni çalışma türlerinin 
              düzenlenmesi gerekliliğinden yola çıkılarak yeni bir iş yasası 
              hazırlandığı belirtilmektedir. Teknolojik gelişmeler, emeğin çalışma 
              koşullarını iyileştirmek amacıyla değerlendirilmek yerine, emek karşıtı 
              politikaları yaşama geçirmenin gerekçesi olarak kullanılmaktadır. 
              Değiştirilmek istenen İş Kanunu, temel nitelikli bir yasa olmasa da 
              günümüzde sanayi, ticaret ve hizmet sektörüne ait işleri kapsamına alan ve 
              yaygın olarak uygulanan, toplu iş sözleşmesinden yararlanan ya da 
              yararlanmayan, dolayısıyla sendika üyesi olan ya da olmayan çalışanları 
              ilgilendiren bir yasadır. 
              Taslakla, yürürlükte olan İş Kanunu ile düzenlenmiş olan bireysel çalışma 
              ilişkileri değiştirilmekte, esnekleştirilmekte, kıdem tazminatının 
              niteliği değiştirilerek ortadan kaldırılmakta, işverenin sözleşme yapma 
              özgürlüğünün sınırları genişletilmekle ve değişik çalışma biçimleri ve 
              sözleşme türleri aracılığı ile, çalışma koşullarının işverence tek yanlı 
              belirlenebildiği bir ilişkiler bütünü geçerli kılınmak istenmektedir. 
              Emek, güçlü olan işveren karşısında yalnızlaştırılmakta, parçalanmakta ve 
              korunmasız bırakılmaktadır. 
              İşten çıkarmalarda neden (sebep) bildirme yükümlülüğü (iş güvencesi) yasa 
              hükmü olarak düzenlenmekte, ancak; iş güvencesi olarak getirilen bu 
              düzenleme, emeğin sadece bu yasa taslağı ile ortadan kaldırılan haklarını 
              karşılamaya yetmemektedir. Tarım ve orman işçilerinin bu yasa kapsamına 
              alınması bile, neredeyse kuralsızlığın yasallaştırılması anlamına gelen bu 
              düzenin yaygınlaştırılmasına yarayacaktır. 
              Bu yasa taslağı ile yeni liberal politikaların gereksinimi olan bir 
              çalışma yaşamının kurallarının alt sınırları belirlenmekte; işçinin 
              düşünsel ve bedensel emeği alınır-satılır mala dönüştürülmekte, iş yasası 
              ile işçinin korunması ilkesi ve bu doğrultuda işverenin sözleşme 
              özgürlüğünün sınırlarını daraltan emredici kural koyma ilkesi terk 
              edilmektedir. Çalışma yaşamına, işveren bakış açısı, işveren hakları ve 
              işletme koşullarının gerektirdiği bir anlayışın egemen olduğu çalışma 
              ilişkileri yerleştirilmek istenmektedir. Böyle bir sistem içinde 
              parçalanmış olan emeğin, işverenin sözleşme yapma özgürlüğünü 
              sınırlandıracak bir başka araca, toplu iş sözleşmesine ulaşması da söz 
              konusu olamayacaktır. Bu koşullarda çalışanların sendikalarda 
              örgütlenmesi, sendikaların da bu denli parçalı bir yapıyı örgütlemesi 
              olanaksızlaştırılmaktadır.Madde gerekçelerinde, taslak metinle getirilmek 
              istenen düzenlemelerin, AB normlarına uygunluk gözetilerek 
              gerçekleştirildiği belirtilmektedir. Bu görüş karşısında, geçen aylarda AB 
              ülkesi İtalya'da yaşanan olayları anımsamakta yarar vardır. İtalyan 
              Çalışma Yasası'nın ''iş güvencesi'' ile ilgili 18. maddesi, 158 sayılı ILO 
              Sözleşmesi ölçülerine uygun olan ve haksız işten çıkarmalarda yargı 
              yoluyla işe geri dönmeyi de kapsayan bir düzenlemedir. Maddenin, işe geri 
              dönmeyi belirleyen hükmünün kaldırılması; yani bugün ülkemizde işçi 
              konfederasyonlarına kabul etmeleri için dayatılan iş güvencesi biçimine 
              dönüştürülmesi amacıyla başlatılan bir girişim, İtalyan sendikaları 
              tarafından genel greve dek giden ve şiddet de içeren büyük bir tepkiyle 
              karşılanmıştır. 
              Bugün, üçlü yapının eşit olmayan taraflarının, eşitsiz koşullarda 
              sürdürdüğü bir görüşme ve değerlendirme sürecinde, işveren kesimi, 
              hazırlanan bu taslakta kimi düzenlemeleri yetersiz bularak karşı çıkarken 
              işçi konfederasyonları, konuya güncel ve yaşamsal öncelikleri açısından 
              bir savunma çizgisi çekerek yaklaşmaktadırlar. Ancak taslakla öngörülen iş 
              güvencesi yasallaşsa bile, geçerli kılınmak istenen sistem, sendikal 
              hareket açısından yeterli güvence içermeyecek, sendikaların varlığı için 
              güçlü ve kendini yeniden üreten bir tehdit olmayı sürdürecektir. 
              Sonuç: Bu sessizce ilerleyen tehlikeli süreçte, işçi sendikalarının ve 
              konfederasyonlarının yalnız bırakılmaması, toplumun ilgili tüm kesimleri 
              tarafından desteklenerek güçlendirilmesi gerekmektedir. Tehlikenin boyutu 
              ve kapsamı, sendikaların gücünü de aşan bir nitelik taşımaktadır. 
              Gerçekte, çalışma ilişkileri sisteminde öngörülen bu sistem değişikliği 
              salt sendikaların da sorunu değildir. Bugün çalışmakta olan, yarın 
              çalışması gereken, bedensel ve düşünsel emeği ile geçinen herkesin, 
              ''güçlünün korunduğu'' bu çalışma ilişkileri sistemine karşı çıkması, 
              emeğin metalaştırıldığı bu anlayışa tarihin ve bilimin öncülüğünde 
              direnmesi, kaçınılmaz bir zorunluluktur. 
        
               
        
        
