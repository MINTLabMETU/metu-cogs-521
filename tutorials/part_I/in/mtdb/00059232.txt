                       
        Alaturka Rapsodi
        Fatih Atila
           1998
           
             Roman
                   
        
        II
 
        İngilizce derslerine gelen Montanalı barış gönüllüsü Mrs. Edwards'ı güzel bacaklarından ve bol pudralı sivilcelerinden, bozuk ama güzel yüzünden, vücudunun güzel kokusundan hatırlıyordu. Kadın bütün sempatikliğini, Amerikan kovboylarıyla ilgili sorulara verdiği cevaplar bir yana, her zaman CIA casusu ya da Amerikan Kolonyalizmi'nin güzel temsilcisi olarak düşünmesinden alıyordu. Her hafta ortasında evinde verdiği partilerde; sarışın, mavi gözlü  Yugoslav göçmeni Necmi ile, bütün çocuklar pasta yemekle uğraşırken, 
        onlar pastayı ellerine alıp iç odalara geçmiş, zavallı Mrs. Edwards'ın dantelli iç çamaşırlarından sevgililerinin   resimlerine ve soba deliklerinden yatak altlarına kadar bakmışlar, alıcı-verici bir telsiz bulamamışlar, sonra da bunu okulda bütün öğrencilere anti-emperyalist duyguları kabartmak için anlatıp durmuşlardı. 
        Gerçekte bu tür fikirlere kapılıp gitmesi gazetelerde çıkan yazılarla ilgili olduğu kadar babasının  anlattıklarıyla da bağlantılıydı. Babası etkili bir yerdeydi ve köy kalkınması konusunda, olağanüstü erdemli görünen barış gönüllüleriyle ilgiliydi. Fakat babasının  en büyük ikilemi; erkeklerle ilişkilerde rahat, Amerikalı bayan barış gönüllüleriyle gönül ilişkilerine girmekte ciddi bir engel olarak gördüğü milli duygularıydı; bu bir hastalıktı, ikincisi de kendisini kadınlarla ilgili tecrübesiz hissediyordu. Dahası, o günlerde her birinin birkaç dil bildiğini ve bunu kendisinden gizlediklerini söylemişti  babası. Boşnakça, Arnavutça ve Çerkezce biliyorlar ve bunu gizliyorlardı, o zaman yaptıkları casusluktu ve vatan aleyhine çalışmak olurdu kurlarına cevap vermek. 
        Belki de garip bir tesadüftü o bisküvi dolu kamyonun gölün kenarında uçurumdan yuvarlanması; ortaokuldaki bütün yoksul çocuklara bayram olmuştu. O zaman, hemen bir hafta boyunca, o yağmurlu günlerde ıslanmadan uçurumun dibinde kalan bisküvi cennetinin içine dalıp, torbalarca alıp gitmişlerdi ve bunu neredeyse her gün dört saatlik bir yürüyüşü göze alarak yapmışlardı. O günlerde -iyi hatırlıyordu- haftada dört gün sinemaya gidiyorlar, İngiliz ve Amerikan casuslarının bütün filmlerini "Goldfinger"i, "Dr. No"yu, o yenilmez ve her zaman akıllı, iyi kavga eden Sean Connery'i, "OSS 117"de Frederik Stratford'u hayal güçlerinin vantuzlarıyla çekiyorlar ve beyinlerine kazıyorlardı. Kendilerince gladyatör filmlerinin ve Amerikan westernlerinin modası geçmişti ve artık, Uzakdoğu kavgalarıyla teknik bilgiyi birleştiren Amerikan ajanlarına hayrandılar. Dahası bu sevgi kendi içinde problemler taşıyan bir sevgiydi ve o günün koşullarında da pek gitmiyordu; çünkü etraflarındaki ukala barış gönüllüsü Amerikalı öğretmenlerden -Mrs. Edwards'ı ayırıyorlardı- casusa pek benzemeyen, ama babasının pek şüphelendiği ve ikide bir İstanbul'a gelen savaş gemileriyle , daha da artan bir şüpheye rağmen. Necmi bir keresinde, göl kenarında yazın bol bol gittiği, dakikayla şınav çektiği Amerikan "Summer School" kampından sonra, "Nasıl, Amerikalılara benziyorum?" demişti ve daha başka ne söylediğini hatırlamıyordu; ama o günden sonra ondan iğrenmişti. Sonra kamptan miras kalan Converse basketbol ayakkabılarını, "Ben olsam yakarım," demişti; "ama sen pis bir Amerikan hayranısın." 
        Tam hatırlamıyordu ama, İşçi Partisi'nin yüzde iki buçuk oy aldığı ve babasının dikkatle meclis konuşmalarını takip ettiği, üslerle ilgili ikili antlaşmaların, konuşmaların her yere girdiği günlerdi. Eskiden, babasının öğretmenlik yaptığı köye gittiklerinde hangi partiyi tuttuklarını sormuşlar ve o da meclis konuşmalarında İşçi Partisi milletvekillerini dinlediğini söylemişti ve "Baban da komünist mi oluyor?" lafını almıştı köylülerden; ama bunun ne olduğunu, sonra babasına sorana kadar anlayamamıştı. Babası uzun uzun bu partiden söz etmiş ve o zamanki genel başkanıyla Ankara-İstanbul arasında saatler süren bir tren yolculuğunda, kalkınma ve eğitimle ilgili tartışmalarını anlatmıştı. 
        Necmi'den uzak durma ve o Amerikan casus filmlerinin korkunç çekici maceralarını anlatma dönemi böyle kapanıp gitmiş ve "Dr. No" filminden geriye, sadece Ursula'nın olağanüstü vücudu, o küçük bir çocuğun düş gücünü alt edip geçen ıslak cinselliği, titrek bir görüntü olarak kalmıştı. Aylardır peşinde gezen, ama bir türlü sevgilisi olmayı kabul etmediği Günnur, o günlerde kendisini reddetmişti . Kararını, sokağın başında o perileri andıran kolejli kıza aşkını belli etme kararını aldığında -o akşam, büyükbabası da evdeydi- babası Yassıada mahkûmlarından olduğunu öğrendiği Vali tarafından görevden alınmış, yine yakınlarda bir ilde köy gezilerine yollanmıştı. Şimdi; kalkınma, kooperatifleşme -Kavunsuyu, halı ve tavukçuluk kooperatifleri- için değil, öğretmenleri teftiş edip notlamak için geziyordu. Arkasından müfettişlik de elden gittiğinde; babasının davranışları, sanki hiç beklenilmeyen bir şeyle, ama felakete yakın bir sürprizle karşılaşmış şaşkın ve acemi birini andırıyordu. Beş parasız kalmış eski öğrencilerine ve köydeki kardeşlerine başına gelenleri, uğradığı çılgın haksızlığı anlatan ve sabahlara kadar süren sayfalarca mektup yazmış ve amcaları kalkıp köyden gelmiş, eski öğrencileri PTT havalesiyle para yollamışlardı. Kendisi postaneden gönderilen paraları çekerken, hemen ikinci bir emirle Anadolu'ya sürgüne gönderilen babası, yol parası bulmanın sevinciyle öğrencilerinden para kabul etmenin ezikliğini bir arada yaşıyordu. Mahallede babasının komünistliğini duymayan kalmamıştı ama öteden beri kavga ettikleri ve eskiden dövüp sonradan irileşince berabere kaldıkları eski ev sahibinin çocuğunun laflarından bıkmıştı ki ve daha lise bire giderken, yarıyılın başında tası tarağı toplayıp eşyaları demiryollarına vererek, sadece birkaç yatak ve yorganı yanlarına alarak yolculuğa çıkmışlar, fakat daha şehri çıkmadan o iri transistorlu radyoyu evde unuttukları akıllarına gelmiş ve babası taksiyle eve gidip gelmiş, bekletilen otobüse epey bir para ödeyerek kendilerine yetişebilmişti. 
        Yolculuk, karanlıkta el yordamıyla azgın köpek havlamaları arasında yürümeye benziyordu ve ne olduğunun farkına varan bir tek babası ve annesiydi. Kardeşleri hiç, kendisi ise biraz farkındaydı ve yolculuğun ilk yarısını tamamlayıp başkente vardıklarında, bütün kardeşler, gecenin karanlığında, Atatürk'ün at üzerindeki heykelini görmekten ve yurttaşlık dersi kitabının kapağındaki Mehmetçikle mermi taşıyan kadın heykelini zihinlerinde çakıştırabilmekten, gökyüzünde yıldız seyreder gibi heykellere bakmaktan sevinçliydiler, dahası gecenin iki ya da üçünde, o soğuk gecede, başkentin sokaklarında ilk defa, ama kimsesizliğin, itilmişliğin çok uzaklarında caddelerde koşup olağanüstü mutlu olmuşlardı.                           
        Her zaman, ömrünün sonuna kadar, o sebebini bilmediği ani gezinin içine giren iri, kararmış bronz heykelleri, karanlık geceyi hep hatırlayacaktı. Ertesi gün, iyi hatırlıyordu; sabaha karşı, yoksul insanların ve dümdüz evlerin ve kırmızı ve sonsuz toprakların arasından geçip babasının "Artık geldik," demesine kadar yol almışlar ve iri, sanki o çocuk masallarından kendisine tanıdık gelen şatoya benzer evin alt katına girivermişlerdi. Üstü onlarındı ve alt kat ev sahibinin eviydi; adam eski bir eczacıydı, bir hizmetçisi ve sessiz bir karısı vardı; kendilerine, o dolapta tuttuğu gümüş bir şekerlikten, epeydir bu kadar güzelini yemediklerini düşündürten iri birer çikolata ikram etmişti. Adam kamburdu ve bu sanki ona bir uğursuzluk gibi gelmişti ilk geldiklerinde; ve ilerde, o ilk soğukluğu, babasının ve tabii bütün ailesinin, istediği kirayı vermediler diye bir celsede evden çıkardığında anımsamıştı.  
        Sonra bir zamanlar bir yerde, bir kitapta okuduklarından hatırladı; "Gerçekliklerle olgular arasındaki ilişkiler,ilişkilerin kalıcılık ve değişmezlik halini yansıtır,"diye hatırlıyordu ve doğru mu, sordu kendine. Gerçekten de belki öyleydi ve o yarı saray, yarı şato benzeri ev, belki de kalıcı ilişkilerle örmüştü hayatı; ama sadece kendisi ve belki de sadece ailesiyle onun bireyleriyle örülü. En başta o iki sene boyunca sabahları sadece nebati margarinle kahvaltı yaptıklarını ve sürekli olarak borçlandıklarını anımsıyordu; çok duyarlı olmuştu ve evin yüksek penceresinden, yalnız yoksul insanların, birkaç sebze demeti ve birkaç ekmekle koltuklarının altında evlerine gidişlerini ve defalarca babasının ay başını ve borçlarını bir türlü denk getiremeyişini, karşıdaki Alevi bakkalın her seferinde, "Olur hocam, olur ne kelime hocam," deyişini anımsıyordu; bakkal pekâlâ, açık ve seçik kendisini anlıyordu ve her seferinde, belki de o mekâna bağlı olarak, her şeyin çözülüp gideceğini düşünüp duruyordu. 
        Ama hiçbir zaman hiçbir şey düzelip gitmedi ve bir gün onun, kasaba eşrafının çoğunluğunun Kızılbaş, kendisinin de bilimsel anlamda, konum itibarıyla Hz. Ali'nin taraftarı olduğunu anlamıştı. Sonra yalnız kalmışlardı ve bu eski şehirde ve sokaktaki arkadaşları ve güzel kızları, evlerinin önüne günlerce gidebileceği, oyun oynayabileceği hiç kimse yoktu ve yalnızdılar artık iki dağın orta yerinde ve kuzeye bakan yamaca, evlerinin üzerine çıkıp, evden çıktıkları yere bıraktıkları gazeteye, kırmızı bez parçasına bakıyorlardı; kendisi ve ilkokula giden kardeşiyle, kendilerince uydurdukları oyunları oynayıp sevinip duruyorlardı, buruk, hüzünlü ve yapayalnız. 
        Dahası yine, kardeşinin peşinde dolaşan ve ilk defa evlerinin etrafında dolaşıp duran taşralı -bu adlandırmayı yeni yapabiliyordu- delikanlıyı, o kahverengi ceketi ve pembe pantolonuyla ilk kez görmüşler ve sonra birkaç arkadaşını da yanına alarak peşinden gidip çocuğun önünü kesmişler, kardeşini rahatsız etmemesini söylemişler, aşkından sırılsıklam olmuş ortaokullu gencin "Kahvede oturup konuşalım," diyen, hüzünlü ve yalvaran gözlerle kendilerine bakan, teklifini reddetmişler, ardından buruk yüzünü "ömür boyu unutmayacaklarını" söylemişler ve çocuğun haline de evde hep birlikte gülmüşlerdi. 
        Olaydan bir hafta sonra, soğuk bir kış günü, karlı ve kaygan buz vardı caddelerde ve okula gidiyordu halin oradan; yani merdivenlerden iniyordu ve duvarda iri siyah renkli ve oldukça süslü harflerle yazılmış yazıyı gördü: 
        "ÖĞRETMENLER BOYKOTTA" 
        Lise öğretmenler açısından terk edilmiş gibiydi ve din dersi hocası, müdür ve müdür muavinleri hariç kimse yoktu; öğrenciler, seyirlik bir oyunu seyreder gibi neşeli bir eğlenceye dönüştürüvermişlerdi okulu; ama ilginç olan bütün öğretmenlerin ilk kez garip, acemi birer militan hale geliverişleriydi ve kendi davalarıyla ilgili vaazlar vermeye erkenden ve korkmadan girişivermeleriydi. İyi hatırlıyordu; babasının o zaman gidip geldiği ilçede tek başına boykota katıldığını, dolmuş ve otobüs şoförlerinin kendisini otobüslerine almak istemediklerini ve boykota katıldığını nereden duyduklarını... Her zaman değişik biri olmuştu babası, yerel din adamlarının her şeyinden ve taşra esnafının dünyayı algılayışından farklı. 
        Öğretmenlerin son boykot günü umulmadık biri, bildiği ve bir iki kitabını okuduğu, babasının enstitüden ve kurslardan arkadaşı, epey kalabalık bir takımla ve yeşil bir kazakla ve zayıf karısı, çocuğuyla yemeğe gelmişlerdi evlerine. Belki de ilk kez bir eylemin örgütlenmesinden haberdar oluyordu. Ve binlerce insanı etkileyen, sıradan görünümlü insanlar arasındaki farkı, öyle yarı özel hazırlanmış yemekten çok, anı ve serüvenlerin anlatıldığı bir kalabalıkta ayrıştırma fırsatı bulmuştu. Misafir, babasını küçümsüyordu ve babası ona hayrandı, onun cesur ve akıllı olduğunu söylüyordu; sürgünlüğün, yoksulluğun verdiği eziklik, yazık ki konuşma gücünü başkalarına göstermesini engelliyordu. İlk kez Öğretmenler Sendikası liderinin kendisinin başını okşadığını, resimlerine baktığını ve sonradan başkentten, "Çok değerli sanatçı dostum,"  diye  yazdığı  yeni  yayınlanan  kitabıyla,  Van Gogh'un kardeşine yazdığı "Theo'ya Mektupları"'nı yollamıştı ve hemen onu okuyup kendi parasızlıklarıyla bir benzerlik kurmuş, sönen bir umut gibi, azalan bir sesle yine de mırıldanmıştı: "İyi bir ressam olmak yine de mümkün," diye. 
        Sonra görüntülerin ve düşlerin hep birbirine karıştığını, büyük bir çekişmeye girdiklerini iyi biliyordu ve o yaz belki de o umutsuz düşünü son kez gerçekleştirmek için Picasso'nun, Braque'nin ve Fernand Leger'in, Gromaire'in ve diğer Fransızların gerçek resimlerini görmek için, hiç gitmediği ama gidebileceğini düşlediği İstanbul'a, İstanbul'daki sergiye göndermesini söyledi babasına, yoksa evden kaçacağını... Babası güldü; ama, ifade tarzındaki mantığa ve belki de yapabileceğini söylediği şeye ve belki de sanatsal tutkuların ölüp gittiği o günlerdeki komik haline gülmüştü ve az bir parayla, kalacak yer tarif ederek göndermişti oğlunu... 
        Şimdi düşünüyordu: Güzel Sanatlar'a ilk gelişini ve babasının öğrencisini anons ettirişini, ertesi gün yürüye yürüye Resim ve Heykel Müzesi'ne gidişlerini, orada modern resimden nefret edişini, iri pazılı ve militan bir Fransız'a işçi kasketi giydiren Gromaire'in tablosunu hepsinden çok sevişini... Gerçekte de bir bit yeniği vardı bunda; her zaman klasik zevkleri olmuştu, vazgeçilmeyen sanatsal tutkulardan yanaydı. Gromaire'in resmi ise yarı yenilikçi ve isyancı bir resimdi. 
        Yazın sonunda okul açılırken, birden o TİP'li, TİP'li TİPSİZ dedikleri Gazi -İşçi Partili ile çekicilik nitelemelerini birbirine karıştıran bir çağrı ile kendisine espriler yapılan çelimsiz militan çıkıp gelmiş ve Öğretmenler Lokali'nde toplantı yapacaklarını söylemiş ve "Gelir misin?" diye sormuştu. Kabul etti ve bunu neden yaptığını bilmedi, belki de fizik öğretmenlerinin de toplantıya geleceğini öğrendiğindendi... Duyduğu, bazen babasından ama uzaktan duyduğu şeylerden söz ediyorlardı; bir araya gelmek, örgütlenmek ve bilinçlendirmekten söz ediyorlardı ve bu da hoşuna gidiyordu, birkaç şey söyledi, sesi güzeldi, etkili konuşuyordu ve o kente yabancıydı. Alevi olmayan bir kendisi, bir de İşçi Partisi Başkanı'nın kardeşi vardı. Üniversite öğrencilerinin misyoner gibi gelip gitmeleri, bitmeyen boykotlarından söz edişleri ve ziyaretçi Amerikalılarla, üniversite yöneticileriyle kavgaları... İlk kez, derneği kurduklarından bir hafta sonra, çevre köylerden gelenlere bir öğle arası bildiri dağıtmışlardı, bunun ne olduğu ve nasıl bir duygu olduğunu ilerideki yıllarda anlayacağı, belki de sonraki yıllarda yüzlerce dağıtıp yazacağı bildirinin ilkiydi bu. Arkasından, ilk kez kimin söylediğini bilmeden, ilkel toplumdan sosyalist topluma kadar hepsini hazırlayıp kendisi de pek çözemeden anlatmıştı; ama dinleyenler, lokaldeki öğretmenler memnundular ve gıpta ile bakıyorlardı ve ilerde, "Ağabeyleri gibi iyi bir militan olacak," diyorlardı kendisi için. Ama, babası oralı değildi ve onun, o garip hümanizmasına lokaldeki herkes gülüp geçiyordu. Bir keresinde biri "pusulasız denize açılmış yelkenliye" benzetmişti, "Çok şükür oğlu onu şimdiden aştı," diye eklemişti. Babasının arada bir aşağılanması başlangıçta, belki de yıllar yılı garibine gitmemişti; ama çok sonraları, son hesaplaşmalarında "O hep düzeysizliklerden uzak kaldı," diye söylendi, dersini çıkarmıştı kendi aleyhine. 
        Belki de kendi tepkilerini tanrılara karşı dile getirdiğinden, belki de ona çok güvendiğinden, belki de çaresizlikten hiçbir zaman bir şey söylememişti oğluna. Belki de kendi dünyasının çevresindeki duvarları örmekle meşguldü; ama, yine de bir şeyler söyleyebilirdi ve söyledi. Senenin, bir mevsiminin, bir ayının, bir pazartesi günü sabahı lisede başlayacak boykot için dernekteki arkadaşları pankart yazarken o eve gelmişti ve babası nedense bilinmez, "arkadaşlarının yanına dönmesini, onlardan ayrılmamasını" söylemişti. Evden çıkarken düşünmüştü ve babasının belki de atalarına kadar gidip dayanan soyluluk damarının, birden aklına geldiğini sanmıştı. 
        
        
        
