                       
        
        
                
             haber
                   
        'Budala' balesi bu akşam Ankara Büyük Tiyatro'da sahnelenecek 
              İnsan ve insan yazgısı üzerine... 
              HAYATİ ASILYAZICI 
              Konusunu ve adını Rus edebiyatının dev imzalarından biri olan Dostoyevski 
              'nin aynı adlı romanından alan ''Budala" balesi, bu akşam Büyük Tiyatro'da 
              gösterime giriyor. Koreografisini Valeri Panov 'un yaptığı balenin 
              müzikleri Dmitri Şostakoviç 'in (1906-1975) çeşitli bestelerinden 
              derlendi. 
              Dostoyevski'nin romanlarında karakterler ve kahramanlar evrensel boyutta 
              işlenir. Onun karakterlerini balede canlandırmak son derece güçtür. Bakın, 
              bir Dostoyevski uzmanı olan Nikolay Aleksandroviç Berdyaev nasıl 
              tanımlıyor ünlü yazarı: ''Tutku ve coşku içindeki insanı bütünüyle 
              kavrayıp canlandırabilmek, Dostoyevski'ye vergi bir şeydi. Okur (burada 
              izleyici), kendini kasırgasına kaptırdı mı bir kez, kurtulamazdı artık. Bu 
              çalkantılar, insan varlığının derinliklerinde gizliydi. Dostoyevski'nin 
              sanatı, insan yaradılışının derinliklerinde depreşen bu çalkantıları dile 
              getirmiştir. Var olan nesneleri karmaşaya salan, bu çalkantıların 
              yarattığı dinamik baskıdır." (1) 
              ''Budala" ; ''Yeraltından Notlar" gibi, ''Karamazof Kardeşler" gibi, ''Suç 
              ve Ceza" gibi, Rus edebiyatının doruk noktalarındandır. Sözgelimi, 
              ''Budala" romanında yoksul düşmüş soylu bir Rus ailesinden olan Prens 
              Mişkin'in, İsviçre'de bir sanatoryumda geçirdiği dört yıldan sonra yurda 
              dönüşü anlatılmaktadır. Prens Mişkin, St. Petersburg'da büyük ve acı dolu 
              seviler yaşamaktadır. Ne ki, insanların huzur ve sevgi dolu bir yaşam 
              sürdüremeyişleri, Mişkin'i mutsuzluğa ve umutsuzluğa düşürmektedir. Alın 
              yazısı, ona içinden çıkılması güç oyunlar oynamakta; Prens Mişkin'i 
              rastlantıların getirdiği mutsuz bir son beklemektedir. 
              Psikolojik çözümlemeler... 
              Bir bakıma ''Budala" romanı, diğer yapıtlarından ayırt edilecek nitelikte 
              bir karakteri betimlemektedir. ''Budala" nın baş kişisi ya da eksen kişisi 
              diye tanımlayabileceğimiz ''Prens Mişkin" dir; eylemi belirleyen karakteri 
              de ''Mişkin'' çizmektedir. Eylem kişisi olan Prens Mişkin'in, Nastasya 
              Filippovna ile Aglaya'nın ruhsal durumlarını çözümlemeye çalışması, dansın 
              psikolojik noktalarından biridir. Bilindiği gibi Dostoyevski, psikolojik 
              romanın da ustasıdır. Kahramanlarını betimlerken yaptığı ruhsal 
              çözümlemeler yazarlığının özelliklerindendir. Mişkin ile Rogojin'in 
              Nastasya Filippovna'ya olan sevileri belki de dansın en ilginç 
              görüntüleriyle sergilenecektir. 
        
        
        UYGARLIKLARIN İZİNDE... OKTAY EKİNCİ 
              Yaklaşık 10 bin madde, 1800 sayfada ve 4 cilt içinde 'dayanışmayla' 
              yayımlandı 
              OSMANLI'DAN CUMHURİYET'E COŞKUYLA - Bursa Osmanlı başkentliğine yakışır 
              anıtsal yapıların yanı sıra Cumhuriyet'le birlikte özenli ve kimlikli bir 
              mimariyle de donatıldı... 1940'larda, "Muallim Mektebi mezunları" 
              Cumhuriyet Meydanı'nda (solda), Tayyare Sineması'nın "İpekiş" mağazaları 
              (sağda). 
              'Ansiklopedili kent' Bursa 
              Kent kimliğini tarihinden gelen değerleriyle korumada başarılı 
              çabalarından ötürü 'Avrupa kenti' kabul edilen Bursa, şimdi de çok az 
              Avrupa kentinin sahip olabildiği 'yerel kültür ansiklopedisi'ne yıllardır 
              aynı çabalara ortak olanların dayanışmasıyla kavuştu... 
              Dünyadaki sayısız kentin kitabı var... Kiminin el kadar, kiminin de bir 
              kütüphane dolusu... Bunlar arasında ayrım yapmazsanız, belki de kitapsız 
              kent yoktur... 
              Ancak, kaç kentin acaba ''ansiklopedisi" de var?.. 
              Kültür Bakanlığı'nın da desteğiyle ülkemizdeki ''tamamlanabilen" tek örnek 
              olan İstanbul Ansiklopedisi, 1990'lı yıllarda Tarih Vakfı tarafından o 
              unutulmaz çalışkanlık ve heyecanla hazırlanırken, bu soruya verilen yanıt 
              ''çok az" şeklindeydi... Bugün de durum herhalde değişmemiştir... 
              İşte bu çok azın arasında, artık Bursa da var... 
              Dahası, bir kentin tümüyle kendi olanaklarıyla ve devlet desteği 
              olmaksızın sadece kendi gönüllü kadrolarıyla hazırlandığı için de Bursa 
              Ansiklopedisi bu özelliğiyle ''ilk" ve ''tek" ... 
              'Gönül şirketi'... 
              Yaklaşık 10.000 maddenin, 4 cilt içindeki 1800'e yakın sayfada derlendiği 
              bu ''özveri anıtı" ansiklopedinin gerçekleşme süreci, değerini daha da 
              artırıyor. 
              Her yönüyle bir ''Bursa tutkunu" olan Yılmaz Akkılıç 'ın tam 19 
              yıllık emeği, göz nuru ve araştırmacı titizliğiyle yarattığı birikimler, 
              aynı şekilde bu kente sevdalı Mithat Kırayoğlu ile Mümin Ceylan 'ı 
              harekete geçirdi. 
              Bu birikimin bir ansiklopediye dönüşmesi için 1998'de bir araya geldiler 
              ve önce kâr amacı gütmeyen bir ''gönül şirketi" kurdular... Adına da 
              ''Bursa Kültür ve Sanat Yayınları AŞ" deyip, ilk yayın olarak ise şimdi 
              17. sayısına ulaşan ''Bursa Defteri" dergisini düzenli olarak çıkarmaya 
              başladılar... 
              Derginin her bir sayısı, Bursa'nın tarihsel, kültürel, ekonomik, siyasi ve 
              toplumsal yönleri ve sorunlarını adeta ''akademik düzeyde" belgeleyip 
              sergilerken, aynı konular üzerinde düzenlenen bilimsel etkinliklerle de 
              kent için çok değerli bir tartışma ve değerlendirme ortamı yaratıldı... 
              Böylesi bir düşünsel yoğunlaşmanın giderek kurumsallaşmasıyla da kollar 
              sıvanarak ''özgün ve eksiksiz" bir kent kültürü ansiklopedisi yaratıldı... 
        
        
              "Özendiren" duyarlılık 
              Bursa'nın bu değerli yapıtına kavuşmasını, sadece ''gönül şirketinin" 
              katkıları ve Yılmaz Akkılıç 'ın efsanevi çabalarıyla açıklamak eksik 
              olur... Hatta, Bursa'da yıllardır oluşturulan ve birçok kentimize örnek 
              olması gereken bir ''kent tarihi bilinci" nin yarattığı kültürel düzeyin 
              emektarlarına da ''vefasızlık" olur... 
              Çünkü bu kenti ''Bursa" yapan değerlerini daha fazla yitirmemek ve derin 
              tarihini geleceğe de ''kalıcı bir kimlik kaynağı" olarak aktarabilmek 
              için, 1980'lerden bu yana artarak süren ''yerel duyarlılıklar" öyle bir 
              aşamaya ulaşmıştı ki, bilgi ve kültür zenginliği için artık yeni 
              kitapların ötesinde bir belgelemeye ve başvuru kaynağına gereksinme 
              vardı... 
              Bursa Ansiklopedisi, işte bu ''özlemin" de yarattığı büyük beklentiyle 
              buluşarak, belki de gerçekten sadece Bursa'da yaşanabilecek bir heyecanın 
              ürünü oldu. 
              ''Seferberliğin'' sonuçları 
              Yılmaz Akkılıç'ın çalışmalarına ilham veren, ona ''tarihe tanıklık içinde" 
              bir araştırma ortamı sağlayan ve Mithat Kırayoğlu ile Mümin Ceylan'ın da 
              zaten öteden beri Bursa'ya çok yönlü kültürel katkılarda bulunmalarına 
              özendirici bir ivme kazandıran da işte bu ''kimlikli kent olma 
              seferberliği" dir... 
              Sivil toplumdan belediyeye, meslek odalarından kamu ve özel sektöre kadar 
              giderek genişleyen bir işbirliği yelpazesinde süregelen bu seferberlikle 
              gerçekleşenlere bakmak gerekir... 
              Örneğin, yakın geçmişe kadar sadece ''ağıtlar" dizilen bir Cumalıkızık 
              nasıl şimdi herkesin gözbebeği olmuşsa; bir Tophane Yamaçları nasıl artık 
              kentin onurlu peyzajıysa; sayısız eski bina hem tarihi mimarisiyle, hem de 
              çağdaş yaşama katkılarıyla geleceğe nasıl armağan ediliyorsa; bir Kale 
              Sokağı geçmişin kent dokusunu nasıl yansıtıyor ve bir Arap Şükrü Sokağı da 
              eski zamanların meyhane ve kent buluşmasını nasıl yeniden yaratıyorsa, 
              daha bunlar gibi birçok kazanımın arasından Bursa Ansiklopedisi de adeta 
              ''kültür devriminin tarihsel arşivi" olarak doğuyor... 
              Dolu dolu 4 cildi elime aldığımda beni böylesine heyecanlandıran zengin 
              içeriği ve ''serüveni" konusunda ise tüm bu çalışmaların ''eylem 
              alanlarından" gelerek gönül şirketine omuz veren Mithat Kırayoğlu şunları 
              söylüyor: 
              ''Bir grup kültür düşkünü Bursalı, 1935-1951 yıllarında kıt olanaklarıyla 
              Uludağ dergisini çıkarmasaydı, o yıllara ait kent yaşamı bilgilerini bu 
              denli ayrıntılı bilemezdik... Cumhuriyet'in kuruluş yıllarındaki bu 
              tanıklığı, yüzyılın sonuna doğru yeniden yaşatmak için 4 yıl önce 
              başladığımız Bursa Defteri dergisi bu ansiklopedinin de gerekliliğini 
              kanıtladı... Bir kentin tümüyle kendi insan kaynaklarıyla, kendi yazarları 
              ve olanaklarıyla, yerel bir dayanışma içinde bu zor görevi yerine 
              getirmesi ise sanırım sadece yayıncılık tarihinde değil, kentli bilincinin 
              gelişmesi tarihinde de önemli bir aşama olarak yer alacaktır..." 
              Ne dersiniz?.. Şimdi sıra Bursa hakkında daha bir meraklı olmakta ve hemen 
              ardından ansiklopedinin maddelerine bakmakta değil mi?.. 
        
        
        Şeriatın simgesi türban 
              VECİHİ TİMUROĞLU 
              Kasım 2002 seçimlerinin beklenen sonucu gerçekleşti ve AKP iktidar oldu. 
              AKP'nin ilk marifetleri de toplumu germeye başladı. Otellerin bekleme 
              bölümlerinde, bakanlıkların merdivenlerinde gösteri namazları kılmak ve 
              kadınların başörtüleriyle kamu kurumlarında görev yapmalarına ışık yakmak, 
              toplumun bunca sorunu varken öne çıktı. Bu şeriatçı tutum, bir durumun 
              yansımasıdır: AKP, hiçbir zaman yaşama geçiremeyeceği sözler vermiştir 
              halka. ''Yokluklar, yoksulluklar ve yolsuzluklar ortadan kaldırılacaktır'' 
              dediler. Daha ilk adımda, yolsuzluklar, milletvekili dokunulmazlıklarının 
              kaldırılması sözünden vazgeçilerek korumaya alındı. Emekçilerin 
              yoksulluklarının giderilmesi, ''İş Güvencesi Yasası'' nın 
              değiştirilmesinin gündeme getirilmesiyle, bir başka bahara kaldı. Bu 
              yasanın ilk ağızda ele alınması, AKP'nin emekçiye bakış açısını açık seçik 
              belirtiyor. Kuşkusuz, AKP'nin emekçiye bakış açısı, İslamcının bakışı 
              açısıdır. 
              İslamın emek kavramından anladığı, Tanrı'ya ibadettir. Emek (amel), dinsel 
              içeriği olan bir kavramdır Kuran'da. Örneğin, Âl-i İmran suresinin 195. 
              ayetinde, Tanrı şöyle buyuruyor kullarına: ''Tanrıları, yakarılarını kabul 
              edip bildirdi ki, erkek ya da kadın, sizden emek veren kimsenin emeğini 
              boşa çıkarmayacağım kuşkusuz. Birbirinizden oluşmaktasınız. Göçenlerin, 
              yurtlarından sürülenlerin, benim yolumda işkence görenlerin, savaşların ve 
              ölenlerin günahlarını, elbette bağışlayacağım ve elbette onları, altından 
              ırmaklar akan cennetlere koyacağım.'' Görüldüğü gibi, emek (amel), 
              altından ırmaklar akan cennetlerle karşılanacaktır. Kuşkusuz, karşılığın 
              en güzeli Tanrı katındadır! Ve de bu kata çıkmak, ölümden sonra dirilişte 
              olacaktır. 
              Bir İslamcı iktidarın emeğe başka türlü bakması olanaksızdır. Emekçi, 
              gönence cennetlerde kavuşacaktır. AKP iktidarının başörtüsü (türban), 
              gösteri namazı, imam hatip okulları gibi sorunları hemen gündeme 
              getirmesinin nedeni açıktır. Toplumu gerecek, toplumun tüm ilerici 
              kurumlarıyla karşı karşıya gelecek ve sonunda, ''Biz düzeltecektik her 
              şeyi, toplumu güllük gülistanlık yapacaktık, ama bu Tanrı'nın belası 
              Atatürkçüler bırakmadılar'' diye efelenecekler. 
              Örtünme ile ilgili ayetler, benim bildiğimce beş tanedir. A'râf suresinin 
              26. ve 27. ayetleri, Nur suresinin 31. ve 60. ayetleri ve Ahzab suresinin 
              59. ayeti. A'râf suresinin 26. ayeti Ademoğullarının avret yerlerini 
              (cinsel organlarının bölgesi) örtecek giysiler giymelerini buyuruyor. 27. 
              ayet ilginçtir. Şeytan, anamızla babamızı cennetten çıkardığı zaman, 
              cinsel organlarını, kendileri görüp tanısınlar diye (demek cennette 
              farkında değillermiş), giysilerini yırtmış. Tanrı, bize böyle bir hakaret 
              yaptırmayacakmış! Şeytanlar, inanmayanlara, Tanrı tarafından dost 
              edilmiştir. 
              Nur suresinin 31. ayeti, doğrudan başörtüsüyle ilgilidir. Tanrı, elçisine, 
              inanan kadınlara gözlerini haramdan sakınmalarını söylemesini buyuruyor. 
              60. ayet, kadınlık durumundan kesilmiş (aybaşı olmayan) kadınların, 
              ziynetlerini göstermemek koşuluyla, giysilerini çıkarabileceklerini 
              buyuruyor. Ahzâb suresinin 59. ayeti, biraz da Muhammet 'e özel. ''Ey 
              peygamber, eşlerine, kızlarına ve inananların kadınlarına söyle, dışarı 
              çıktıklarında, dışarıya özgü giysiler giysinler. Bu onların tanınıp 
              incinmemelerini daha iyi sağlar'' diye uyarıyor elçisini. Başörtüsüyle 
              ilgili ayetler, açıkça, saçları değil, takıları gizlemeyi öngörüyor. 
              Sumerler, fuhşa tapınaklarda izin vermiştir. Rahibeler, resmi olarak fuhuş 
              yaparlardı. Bunların gelirleri tapınağa bırakılırdı. Namuslu kadınlardan 
              ayırt edilmeleri için, yüzlerini örtmeleri zorunluydu (*) . Örtünmeyenler 
              cezalandırılırdı. Tarihsel durum bu, dinsel durum açık. Buna karşın, Türk 
              toplumunu germek niye? Başörtüsünü ve dinsel giyimi, Kuran kurslarını, 
              imam hatip okullarını gündemde tutanlar, kesinlikle toplumsal sömürüyü 
              gidebildiğince sürdürmek isteyenlerdir. Demokrat geçinenler, buna karşın, 
              ''türban da türban'' demeyi sürdürüp bunun bir insan hakkı olduğunu, hâlâ 
              savunacaklar mı? Yazık Atatürk 'ün emeğine! 
        
        
        Uğur, Uğur, Sevgili Uğur... 
              O gazetecimiz, olmazları oldurdu; canı pahasına yurdumuzda olagelen ne 
              kadar tarikatlara yaslanmış ticaret ve siyaset varsa, döneklikler, cinayet 
              rezillikleri varsa kanıtlarıyla ortaya serdi. Uyuşturucu ticaretini, 
              gençlerimizin birbirlerini kırma aracı silahları, silah kaçakçılıklarını 
              sergiledi. 
              Her yılın 24 Ocak'ında onu anıyor, anısına şapka çıkarıyoruz. Kim bu 
              anısına şapka çıkardığımız adam? 1993'te on yaşında, şimdilerde 
              yirmilerini sürenlere tanımadıkları mangal yürekli bir gazetecimizi, Uğur 
              Mumcu 'yu birkaç satırla tanıtmaya çalışalım ilkin... Yaşı yirmiden yukarı 
              olanların gereksinimi yok böyle bir tanıtmaya; olsa olsa bir anımsatmaya 
              gerek duyabilirler... 
              O gazetecimiz, olmazları oldurdu; canı pahasına yurdumuzda olagelen ne 
              kadar tarikatlara yaslanmış ticaret ve siyaset varsa, döneklikler, cinayet 
              rezillikleri varsa kanıtlarıyla ortaya serdi. Uyuşturucu ticaretini, 
              gençlerimizin birbirlerini kırma aracı silahları, silah kaçakçılıklarını 
              sergiledi, üstlerine üstlerine gitti. Olayları derinlemesine araştırıp 
              inceleyerek, ilgili makamlara, adalete ulaştırmaya çaba harcadı. 
              Araştırmasını yaptıktan sonra çok kısa bir zamanda yazdığı yazıyı 
              Cumhuriyet'e geçen dürüst insan Uğur Mumcu'yu kaybedeli on yıl oluyor! 
              Günümüzdeki çapsız, yüreksiz ve yazma pekliği içindeki kimi köşe 
              yazarlarını anımsar, yüksek paralı saltanatlarını düşünürsek, yüksek 
              tirajlı gazete patronlarının transfer için uzattıkları çek defterini, 
              ''Ben Nadir Bey'in yüzüne bakamam'' diyerek iade eden Mumcu'nun, nasıl 
              başka bir gazeteci olduğunu daha iyi kavrarız. 
              O'nun ne denli hızlı çalıştığının, ne yaman bir gazeteci olduğunun 
              göstergesi olarak veriyoruz bu hızlı yazma özelliğini. Eskiden de vardı 
              şimdilerde de var, havadan sudan söz açan.. ama işe yarayacak, dişe 
              dokunacak bir konuya el atamayan havanın, çiçeğin, kuşun, kedinin köşe 
              yazarlarından değildi o. Uğur Mumcu'nun gazeteciliği, bilgi ve yürek 
              isteyen bir türdü. 
              Arabasına konan yok edici gücü yüksek bir bombayla yaşamına son 
              verdirildi. 
              Verdirildi diyoruz, çünkü o kadar yolsuzluğu, kanunsuzluğu, soygunu deşti 
              açığa çıkardı ki, bu saydığımız yurtsever(!) gruplardan -onlar her dönemin 
              yurtseverleridir bilirsiniz- hangisinin en gölgedeki patronunun buyruğuyla 
              susturuldu kim bilir! 
              Birtakım yurtsever kişileri, büyük vurgun şebekelerini hep oturtup hop 
              kaldıran yazılar yazmıştı O. Yok edilmesinden sonra eşinin kurduğu vakıf 
              (Um.ag), yazılarını tarih sıralı toplayıp yayımladı: Oturaklı tamı tamına 
              kırk kitap! Dile kolay. 
              Kitaplaştırılan yazılarında deştiği toplumsal yaralar kangrenleşti, 
              irinleri her yanı kapladı artık. O'nun Demireller 'den başlattığı 
              yolsuzluklar, II. Demirel 'le sürdü. 
              Birincisi hayalen mobilya ihracatı yaparak devleti dolandırmıştı, ikinci 
              Demirel ise banka hortumlayarak!.. Bu iki Demirel'in amcaları Süleyman 
              Demirel aydın insan olmanın gereğinden olacak ki, siyasal etik gibi 
              söylemleri elinin tersiyle bir yana itmiş, ceza hukukunun ''Suçun 
              kişiselliği, cezanın kişiselliği'' kuralını toplumumuza anımsatırcasına, 
              siyasal yaşamını, hepimizin bildiği yurda hizmetini sürdürmüştü. Ceza 
              hukuku otoriteleri Enrico Ferri 'lere, Lombrozo 'lara ne denli güzel 
              düşündüklerini, kendi uygulamasıyla göstermişti! 
              Ne ki aynı Demirel, yeğeninin de dahil olduğu banka hortumcularının 
              yakalanıp tutuklanmaları üzerine ''İşadamının önü kesiliyor!'' diyerek 
              daha bir yerlere saplanmıştı: 
              Uğur'dan sonra bir yığın siyasimiz TBMM'de birbirlerini aklayarak topluma 
              dürüstlük(!) örnekleri verdiler. 
              Kendilerinden başka bakanlarını da, partilerini de aklayanları çıktı; 
              meydanlarda dürüstlük, yurtseverlik, devletin gerçek sahipliği gibi 
              konularda söylediklerinin yanlış, kendi kendilerini aklamanın doğru 
              olduğunu gösterdiler bizlere. 
              Liderlerimizin tutumlarından günümüzde rağbet görmeyen, geçmişte kalmış 
              bir örnek verelim: İsmet Paşa , son derece dürüstlüğüyle tanınan bakanının 
              adı çıkınca ''Git kendini akla Suat Hayri'' direktifini vermişti. Suat 
              Hayri , liderinin isteğine uyarak 'Yüce Divan' a gidip yargılanmış ve 
              aklanmıştı aklanmasına; fakat liderinin korumayıp, -kendisi olağanüstü 
              dürüst ya- Yüce Divan'a göndermiş olmasından Paşası'na son nefesine kadar 
              kırgın yaşadı. 
              Ne ki İsmet Paşa onu koruması altına alıp, yargılamasının önüne geçseydi 
              muhalifleri ''Bak Paşa korudu ama...'' diyecekler diye, aklamanın yargı 
              işi olduğunu hem Suat Hayri'ye hem tüm ulusa anlatmış oldu. 
              Kimsenin gıkı çıkmadı ve evet.. Suat Hayri ''Yüce Divan'' ca yargılanıp 
              aklandı da ne oldu dersiniz, sonra alnı dik başbakan oldu ve yine alnı dik 
              öldü! Sanırım Suat Hayri'nin siyasetini beğenmeyip eleştirenlerimiz bile, 
              devlet malına gösterdiği titizliğe, kol gezen namussuzluk, vicdansızlık ve 
              utanmazlıklar karşısında, el bağlarlar. 
              Bu birkaç mızrap darbesinden sonra, başkalarının tersine, çocuklarına 
              şerefli bir isim bırakmış Uğur Mumcu'yu, sayfalar dolusu değil, bir iki 
              habercik göndererek analım: 
              Sevgili Uğur, imam hatipliler iktidar oldu, üniversiteye, T.C.'nin 
              kurucusu orduya posta koymaya başladılar, bakanlıklarda toplu namazlar 
              kılınıyor, var sen geleceği anla artık! 
              Ahmet YORULMAZ Ayvalık 
        
        
        
        
