                       
        Balkanlara Dönüş
        Nedim Gürsel
           1995
           
             Gezi İzlenimleri
                   
        
        ESKİ KENTTE
 
        Saraybosna 15. yüzyılda burada kurulmuş, tarih boyu Türk nabzının attığı bu eski mahallede. Kentin kurucusu ve ilk valisi İshak Beyin yaptırdığı camiden tek bir iz bile yok. Vuk Grguneviç komutasındaki Macar Ordusu 1480 yılında kente girdiğinde yanmış o cami. Bugün yerinde bir başka cami var, bakımlı bahçesi, bahçesinde çarpık dişler gibi duran beyaz mezar taşlarıyla Sultan Camii. Milyaka Irmağının sağ yakasında kurşun kubbesi ve tek minaresiyle hâlâ çökmeyen yapı Kanunî zamanından kalma. Oysa kentin en eski, en ilginç mimari örneklerinden Magribiya Camii perişan durumda. İshak Beyle birlikte buraya gelen Magribiya adlı şeyhin yaptırdığı anıt savaştan önce ahşap Osmanlı mimarisinin benzersiz örnekleri arasında sayılıyormuş. Elimdeki rehberde Magribiya hakkında şu bilgiler yer alıyor: 
        "Magribiya Camiinin Yugoslavya'daki Osmanlı mimari yapıtları arasında çok özel bir yeri vardır. Dört eğimli çatıyla bütünleşen ahşap kubbe tahta oymacılığının başyapıtlarından biridir. Camide avlu yoktur. 15. yüzyılın ikinci yarısında yapılmış, Eugéne Savoie, 1697'de kente girince imam ve müezziniyle birlikte yanmış, Saraybosnalı tarihçi Mula Başeşkıya'nın yazdığına göre 1766'da yeniden yapılmıştır."
        İşte bu ikinci yapının Sırp topçusunun ateşiyle bir kez daha yanıp yıkıldığına tanık oluyorum. Ne çatı ne de minareden iz var. Camiyi evlerden ayıran yolun orta yerinde iki kocaman çukur açılmış, duvarlar çatlamış. Saraybosna'daki Osmanlı yapıtlarından her birinin değişik bir yıkım öyküsü var. Tarih boyunca nice savaşların, yangın, talan ve kırımların tanığı olmuşlar. Çoğu kentle yaşıt çünkü. Oysa Habsburg mimarisi çok daha yeni. Avusturya-Macaristan İmparatorluğunun yönetimi Osmanlıdan devralmasıyla başlıyor, 19. yüzyılın ikinci yarısından itibaren. Yıkım günlerinin tanığı bir başka canıi de 16. yüzyılda yapılan Gazi Ali Paşa Camii. Geniş bir park içinde bu yapı ve öteki Osmanlı yapılarına oranla taş duvarları daha belirgin. Mimarı taşla kumun, kireçle toprağın karışımını gizlemeye pek gerek duymamış. 18 Ağustos 1878 günü Avusturya-Macaristan  ordularına karşı  direnen kent halkı bu caminin minaresinden de ateş açmış işgal ordusuna. Direnmecilerin arasında kadınlar çoğunluktaymış. Tümü acımasızca öldürülmüşler. Avusturya askerleri minareye sığınan kadınları şerefeden aşağıya, avludaki ağaçların üzerine atıyorlarmış. Ve aşağıdakiler kasaturayla bitiriyorlarmış işlerini. "O gün cami avlusu kan gölüne dönmüştü," diye yazıyor tarihçi Vladislav Skariç. 
        Başçarşı'nın orta yerinde, iki yanında dükkânların sıralandığı taş döşeli sokakların arasında Gazi Hüsrev Bey Camii var, Saraybosna'nın en ünlü anıtı. Nasılsa, minareye isabet eden tam 96 havan topu mermisine karşın yıkılmamış. Avlusuna girdiğimde artık suyu akmayan şadırvanın tam karşısındaki kemerli sütunların arasına asılmış bir bez afış dikkatimi çekti. Afişte bombardımanda ölenlerin adları yazılıydı. Bazıları caminin avlusuna gömülmüşler. Ünlü Boşnak şairi Saffet Başağagiç'in de mezarı burada, saat kulesinin yanıbaşındaki bir tümseğin üzerinde. Kule zamanın akışını değil günler, geceler, mevsimler geçse de Saraybosna gerçeğinin hep aynı kaldığını, Avrupa'nın bu yöresinde zamanın durduğunu gösterir gibi. Oysa 15. yüzyıldan bu yana kimbilir kaç gün, kaç ay, kaç yıl geçti. Ve yıllar hep aynı acıların tortusunu bıraktı geride. Yangınlar, yıkımlar, erken ölümler birbirini izledi. 
        Saraybosna'nın sinagoglarını, Katolik ve Ortodoks kiliselerini de dolaştık Sead'la. Minarelerle çan kuleleri, David yıldızıyla süslü duvarlarla Osmanlı çinileri inanılmaz bir uyum içindeydiler. Rüstem Paşanın burada yaptırdığı bezistan, başvezirin İstanbul'da Eminönü'ndeki eski dükkânların arasına gizlenmiş caminin çinileri kadar albenili değildi belki. Ama içinde kimbilir ne gizler, ne 
        güzellikler saklıyordu. "Bursa" adlı bezistanı göremedim, kapalıydı çünkü. Bütün çabalarıma karşın bu kente ilk gelişimde Gazi Hüsrev Bey Medresesinin kitaplığında gördüğüm yazma Kuran'ın akıbetini de öğrenemedim. Sokullu Mehmet Paşanın, bu yörede doğmuş devşirme Sokoloviç'in hediyesi Kuran, her cüzü ayrı meşin kapta korunan eşsiz değerde bir yapıttı. Talik yazısı, kırmızı, mavi, sarı tezhipleri, sureleri birbirinden ayıran yuvarlak desenleriyle İstanbullu bir hattatın göznuru, alınteriydi. Şimdi nerededir kimbilir? Belki tozlu bir rafta farelere yem olmuş, belki de Ulusal Kitaplıktaki yüzlerce eski kitapla birlikte yanıp kül olmuştur. Kitaplığı bombalama buyruğunu veren generalin epik şair - epiklerin epiği Belgrad'ın, Pale'nin Çetniği!- ruhbilimci Radovan Karadzic'in yardımcılarından Nikola Kolyeniç olduğunu öğrendim bu yolculukta. Kolyeniç Saraybosna Üniversitesinde İngiliz Edebiyatı profesörüymüş savaştan önce. Yanan kitaplar arasında kendi yazdıkları da vardı belki. Zaten "kentkırım" uygulamasının başlıca mimarları aydın ve yazarlar. "Etnik temizlik"in pisliğine doğrudan bulaşmıyorlar, bu işi Sava efsaneleriyle büyüyen "ilkel" Sırp köylüleri gereğince becerdikleri için. Onlar daha ince, daha "entel" kıyımların peşindeler, kültür ve bellek kıyımı gibi. Örneğin Sloboda Seleniç en büyük kötülüğün yabancı bir topluluktan geldiğini, bir ara Miloşeviç'in başbakanlığını yapan Dobrica Cosiç bağdaşık uluslardan oluşan bir Balkan kıtası özlemiyle yanıp tutuştuğunu açıkça belirtiyorlar kitaplarında. Başçarşı'nın kentin bağrında çarpan yüreğini, atan nabzını dinliyorum. Ölümcül bir hastaninki kadar yavaş. Avrupa'nın göbeğinde, tüm uygar dünyanın gözü önünde can çekişiyor Saraybosna.
        
        SEVGİLİM SARAYBOSNA
 
        Kentin en rahat lokantalarından "American Club"de akşam yemeğindeyiz. Böyle bir yerin nasıl olabildiğini, aksamadan işleyen servisin hangi mucizeyle gerçekleştiğini hâlâ anlamış değilim. Anlamak da istemiyorum. Bu gece Saraybosna'da son gecem çünkü. Bu gece "bizim gecemiz!" Nasılsa kesintisiz elektrik veriliyor, su ve havalandırma bile var. Bir masada FORPRONU subayları yemek yiyorlar, bir başka büyük masanın çevresinde biz Radeau Tiyatrosunun Fransa'dan getirdiği "Bordeau" şaraplarını deviriyoruz. Bütün gün ölümden konuştuk yine, soykırım - bellek kırım- kentkırım üçlüsünden söz ettik. Bosna-Hersek P.E.N Yazarlar Birliği Başkanı Tvrtko Kulenoviç'in Marko Vejoviç'le birlikte gerçekleştirdikleri Saraybosna'da Ölüm adlı filmi izledik çünkü. Filmde Kulenoviç, Thomas Mann'ın Venedik'te Ölüm'ünden Dante'nin Cehennem'ine dek dünya edebiyatının başyapıtlarından alıntılar yaparak bir kentin ölümünü anlatıyordu. Tolstoy'un bir kahramanının söylediği gibi ölüm yaşamın gereğiyse, doğal bir şeyse yani, acı çekmek de neyin nesiydi? Kulenoviç annesini savaşta kendi elleriyle gömmüş, kitaplarını yayımlayan yayınevinin enkaz haline gelişini izlemiş, Kuşevo Hastanesinde iki genç hemşirenin yaralı çocuklarla ilgilenirken bir top mermisiyle parçalanışlarına tanık olmuştu. Yine de engelleyebiliyordu öfkesini. Olan biteni anlamaya, çözümlemeye çabalıyor,  Saraybosna kuşatmasıyla ortaçağda kuşatılan kentler, özellikle de Simon de Montfort'un Fransa'da Katarlara karşı giriştiği kıyım arasında koşutluk kuruyordu. Bosna Müslümanları da Hıristiyanlık içinde "batınî" bir mezhep olan Bogomillerden geliyorlardı çünkü. İslâmı benimsemeden önce Katolik kilisenin lânetlediği bu mezhebin taraftarlarıydılar. Dolayısıyla Papanın yüzyıllar önce Bogomiller ve Katarlar için söyledikleri onlar için de geçerliydi: 
        "Suçlu suçsuz, genç yaşlı, kadın erkek, hiçbir ayrım gözetmeden tümünü yok edin! Tanrı kendisinden olanları cennette ayıracaktır."
        13. yüzyılda Simon de Montfort, Fransa'nın Languedoc bölgesindeki Katar kentlerini bu amaçla kuşatmış, bugün Sırp milislerin Saraybosna'da yaptıkları gibi, kent halkını aylarca aç ve susuz bıraktıktan, dışarıdan gelebilecek her türlü yardımı engelledikten sonra haritadan silmeyi başarmıştı. Saraybosna dünyanın en büyük toplama kampıydı Kulenoviç'e göre. Ve bu kampta yaşayanların  da her şeye karşın eğlenmeye, sağ kalanların kültür ve sanat etkinliklerinden yararlanmaya hakları vardı. Radeau Tiyatrosuyla birlikte burada oluşumuzun nedeni de buydu zaten. İspanya'dan beklenen yazarlar gelememiş, ama Fransa'dan gelen birkaç aydın ve sanatçının katılımıyla tartışma yine de uluslararası bir nitelik kazanabilmişti. İyi de bütün gün süren sempozyumun ardından Bosna'daki son durumu yemekte de tartışmak için kimsede güç kalmamıştı. Biz de havadan sudan konuşuyor, şarapları yuvarlayıp nicedir özlemini çektiğimiz yemekleri yer, servis yapan dal gibi Boşnak kızlarına hayran bakarken keyifleniyorduk. Böyle güleşakalaşa Saraybosnalı dostlarla son akşam yemeğinde birlikteyken vaktin epeyce geç olduğunu fark ettim. Gece onda başlayan sokağa çıkma yasağı hepimizi "American Club"e hapsetmişti. Yanımda oturan Sead'a ne yapacağımızı sordum. "Çare yok eve döneceğiz!" dedi. 
        Lokantadan  çıktığımızda  vakit  geceyarısını çoktan geçiyordu. Soğuk bir yağmur başlamıştı. Öyle birden indirip sonra dinen yaz sağanağı değil, sabaha dek süreceği anlaşılan, bıktırıcı, pis bir yağmur. Kent karanlıktı. Sokaklarda yürürken tuhaf bir korkuya kapıldım. Breka'ya çıkan yokuşa geldiğimizde silâh seslerini duydum. Az ötede savaş devam ediyordu. Sead siyah bir kefeni andıran kocaman şemsiyesini açmış önüm sıra yürüyor, sağ ayağını sürüklerken arada bir dönüp peşinden gelip gelmediğimi kontrol ediyordu... Aldırdığı yoktu silâh seslerine. Bense korkudan ne yapacağımı şaşırmış, bu belâ yerden bir an önce kurtulmak istiyordum. Hükümet güçlerince iki kez durdurulup kimlik denetiminden geçtikten sonra eve vardığımızda Sead:
        "Pek fazla bir şey görmedin Saraybosna'da," dedi, "umarım yine gelirsin." 
        "Fazla bir şey değil, hiçbir şey görmedim," diye karşılık verdim.
        O anda bir yerden anımsadığımı fark ettim bu konuşmayı. Evet, Sevgilim Hiroşima'da Marguerite Duras'nın ağzından şöyle sesleniyordu Japon oyuncu, kente bir film çekimi için gelen Fransız kadına: 
        "Hiç, ama hiçbir şey görmedin Hiroşima'da." Kadınsa her şeyi gördüğünü iddia ediyordu. Hastaneyi görmüştü örneğin. Müzeyi, yanmış insanların fotoğraflarını, çıplak gövdeleri, bir sabah uyandıklarında saçları dökülen Hiroşimalı kadınları, hâlâ derisi tüten çocukları, her şeyi, evet her şeyi görmüştü. İnsan eti gibi eriyen, bükülüp akan demiri bile. Adamın yanıtı hep aynıydı. Yağmurun cam yerini tutan plastik perdelerdeki tekdüze sesi gibi derinden geliyordu: 
        "Hiçbir şey görmedin Hiroşima'da, hiçbir şey!"
        Evet sevgili Sead, çok az şey değil, hiçbir şey görmedim Saraybosna'da. Ekmek kuyruğunda beklerken başlarına bomba yağan insanları görmedim örneğin. Evlerine su taşırken vurulanları da. Akan kanı görmedim, kanı yalayan köpekleri de. Çevre köylerde ırzına geçildikten sonra boğazlanıp ırmağa atılan genç kızları, tank paletleriyle çiğnenen çocukları, Kazıklı Voyvoda döneminden kalma işkencelerle öldürülenleri görmedim. Hiçbir şey görmedim Saraybosna'da. Annesinin cenaze töreninden dönüşte bir tetikçi kurşunuyla yaralanan küçük kızı bile. Ne açlığı gördüm, ne korkuyu yaşadım. Çıldıranları, bu karabasandan ömür boyu kurtulamayacak olanlarla ölüleri de görmedim. Mezarları gördüm yalnızca. Hangi tarihte doğdukları önemli değildi, ama son iki yılda ölmüştü tümü. Yıkılmış evleri gördüm bir de, postane binasının o korkunç halini. Ve sokakları bir anda dolduran, nereden çıktığı belirsiz o sakat kalabalığını. Savaşı görmedim;doğru. Savaşın yüzünü gördüm ama Sevgilim Saraybosna'da. Unutmayacağım.
        Temmuz 1994,Saraybosna-Paris
         
        ÜSKÜP'TE
 
        Uçak inişe geçtiğinde Vardar Ovasını gördüm. Bir güzel ırmak kıvrıla büküle akıyor tepeler arasından. Ve ırmağın kıyısında bir kent, küçücük. Üsküp'ü ilk kez böyle yukarıdan görüyorum, kuşbakışı. Babaannem orada doğmuş, Seyfettin dedem de. "Evlâd-ı Fâtihan"danmış her ikisi de. Ama ilk büyük göçten sonra Türkiye'de evlenmişler. "Üsküp'e Sırp girdi," diye anlatırdı nenem, "ben okul çağındaydım. Neyimiz varsa bırakıp göçtük işte." Göçmüşlerdi, ama bir türlü kurtulamamışlardı "memleket özlemi"nden. Üsküp, bolluğu, hoşgörüsü, cumbalı ahşap evleri, ortasından akan Vardar'ı ve camileriyle hep peşlerinden gelmiş, oraya dönme arzularını depreştirmişti. Bu "göçtük" eyleminde bir imparatorluğun çöküşü gizliydi. Balkan savaşlarından sonra yüzyıllardır o topraklarda yaşayan insanların evlerini barklarını terk etmeye zorlanışlarını, yollar boyunca yoksulluk ve sefaleti, tifüs salgınıyla ölümü, ille de ölümü anlatıyordu bu sözcük. Ne yazık ki bugün de öyle. Göç Saraybosna'dan, Mostar'dan, Tuzla'da kalkıyor artık, Sırp yine bir yerlere giriyor, Gordz'a, Dubrovnik'e, Vukovar'a. Saraybosna'yı topa tutuyor. Keskin nişancılar kenti çevreleyen tepelerde mevzilenmiş, kuş avlar gibi vuruyorlar insanları. Çocuklar ölüyor. Kadınların, genç kızların ırzlarına geçiliyor. İnsanlar Nazi kamplarından beter toplama kamplarına kapatılıyor yeniden. Neyse ki Vardar'ın suladığı topraklarda savaş yok şimdilik, Belki de Makedonya'nın kuzey sınırını Birleşmiş Milletler askerleri koruduğu için: Ayrıca Amerikan askeri de varmış, az önce gazetede okudum. Sınırın ötesi bir özerk bölgeydi Yugoslavya parçalanmadan önce: Arnavut çoğunluğun yaşadığı Kosova Özerk Bölgesi. Şimdi Sırbistan oldu. Ve Arnavutlarla Türkler orada baskı altında yaşıyorlar. 
        İyice alçaldık. Az sonra ineceğiz havaalanına. Tekerlekler gürültüyle açılırken bir Üsküp türküsünü anımsadım: "Vardar Ovası Vardar Ovası!/Kazanamadım başlık parası". Babaannem Rumeli şivesiyle söylerdi; eskinin olağanüstü günlerini, Balkan Savaşı çıkıp Türkiye'ye göç etmeden önce yaşadıkları bolluğu özleyerek. "Ben bu yerlerde duramam" nakaratını üzerine basa basa tekrarlar, sonra bir sigara yakıp geçmiş günlere dalardı. Her göçmen gibi abartırdı belki, belki onca bolluk, onca refah içinde değillerdi, ama göçten sonra yaşadıkları zor günler belleğinde bir yitik cennete dönüştürmüştü Vardar Ovasını. Onun yıllarca anılarında yaşattığı, besleyip büyüttüğü, kendince renklendirip biçimlendirdiği bu gerçekdışı cennette olacağım birazdan. Ve beni "pupulkam" diye sevenin, çarşı içindeki ahşap evde geçen çocukluğunu, Vardar'a bakan odanın sessizliğini, avludaki dut ağacını, "Sırp Üsküp'e girmeden önce" yapılan bağbozumu şenliklerini boşuna arayacağım. 
        Grand Hotele yerleştim. Geçen yıl da Struga dönüşü bir gece kalmıştım burada. Hiçbir şey değişmemiş. Yine aynı salon, meşin koltuklarda keder, resepsiyonda küçük bayraklar, gürültüyle işleyen asansör ve bir köşede bar. Barda içkilerin azlığı. Buna karşılık duvarı boydan boya kaplayan eski Yugoslavya haritası kalkmış, yerine güzel bir tablo koyulmuş. Tabloda genç bir kadın, başını ellerinin arasına almış, yere bakıyor. Renklerini kadının dağınık saçlarından alan soyut lekeler uçuşuyor havada. Lekeler döndükçe tablonun yüzeyine bir ışık yayılır gibi oluyor. Genç Makedonya'nın umut ışığı mı bu, yoksa içinde yaşanılan belirsizliğin, gerilimin, diyeceğim Balkanlar'daki son durumun açığa çıkması için duyulan özlem mi? 
        Daha büyükçe bir oda verdiler bu kez. Soyunup yatağa uzandım. Sıcak dayanılır gibi değil ve havalandırma yok. Geçen yıl da yoktu, ama böylesine sıcak değildi odam. Arkadaki modern alışveriş merkezine bakıyordu, yani Üsküp'te benzerlerine çık sık rastlanan bir beton yığınına. Bu kez balkondan Vardar'ı, güzelim Taşköprü'yü ve tepenin yamacındaki eski kaleyi görebiliyorum. Tek değişiklik de bu zaten. Bir de uçak yolculuğu. Haftada iki gün İstanbul'da Üsküp'e uçak seferleri konmuş. Oysa geçen yıl nasıl da güç ulaşabilmiştim bu kente. Selânik yolu, Yunanistan'la yeni Makedonya Cumhuriyeti arasındaki isim anlaşmazlığı yüzünden kapalıydı. Belgrad da kapalıydı Sırbistan'a uygulanan ambargo nedeniyle. Sofya'ya dek uçakla gitmiş, oradan Struga Şür Festivalinin gönderdiği bir arabayla yola devam edebilmiştim. "Şiirde Ulusallık ve Evrensellik" konulu sempozyumu yönetecektim çünkü,bekleniyordum. Otuz yıllık geçmişi olan "Ştruga Şiir Akşamları" ilk kez bağımsız Makedonya'da yapılacaktı.    
        
        
        
        
         
        
        
        
         
        
         
        
        
         
        
        
        
         
        
         
        
         
        
        
        
        
        
