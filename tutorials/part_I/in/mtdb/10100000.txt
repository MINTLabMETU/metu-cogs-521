                       
        
        
                
             haber
                   
              SIFIR NOKTASI
        
        
              'Türkiye'nin Temel Dış Politikası' 
              CHP Genel Başkanı Deniz Baykal , bir muhalefet liderinden çok farklı bir 
              üslup kullanıyor. Daha çok kendisi iktidar, Tayyip Erdoğan muhalefetmiş 
              gibi bir ruh hali içinde. Baykal, Tayyip Erdoğan'ın Kıbrıs konusunda 
              söylediklerini çok değişik bir yöntemle eleştiriyor. Baykal'ın 
              değerlendirmesi şöyle: ''İlk kez bir iktidar Türkiye'nin temel dış 
              politikasının dışına çıkıyor.'' 
              Deniz Baykal, Tayyip Erdoğan'ın Kıbrıs konusundaki tutumunu doğru 
              bulmayabilir. Bir muhalefet lideri olarak onu istediği gibi eleştirebilir. 
              Ancak ''Türkiye'nin temel dış politikasının dışına çıkıyor'' derse, bu bir 
              başka anlam kazanır. Nedir, Kıbrıs konusunda Türkiye'nin ''temel dış 
              politikası'' ? Bunu kim belirliyor? Benim bildiğim dış politikayı 
              hükümetler belirler. Başka bir politika belirleme yeri olamaz. Hele Baykal 
              gibi, halkın oylarıyla seçilmiş bir politikacı bunu söyleyemez. Kendi 
              durduğu zemini yok saymış olur. 
              Baykal hükümet kursa ve başbakan olsa, bir dış politika belirlemeyecek mi? 
              Bugüne kadar kangren olmuş ve ayrıca dönem dönem değişikliklere uğramış 
              Kıbrıs konusunda kendisi yeni bir politika öne süremez mi? Aslında bu 
              yaklaşım, demokratik bir yaklaşım değil, siyasetin Meclis dışında 
              belirlenmesini kabul eden bir yaklaşımdır. Türkiye'nin başına ne geldiyse 
              siyasetçilerin sorunu meşru zemine çekmesi yerine, hep siyaset dışı 
              güçlere meydanı açması yüzünden oldu. 
        
        
              Kıbrıs, siyasi bir sorundur ve siyaset zemininde çözülebilir. Bir ülkenin 
              tek başına hükümet kuracak bir partisinin başkanı Kıbrıs konusunda değişik 
              görüşler söyleyemez mi? Bu nasıl bir demokrasi bakışıdır, anlayabilmiş 
              değilim. Tayyip Erdoğan'ın ve AKP'nin Kıbrıs konusundaki söylediklerine 
              katılmamak ve onu eleştirmek başka şeydir, ''Hop!!! Orada devlet 
              politikası var, değiştiremezsin'' demek başka şeydir. 
              Baykal'ın seçim meydanlarındaki tutumu da benzer bir söylemi içeriyordu: 
              ''Bunlar devletle kavgalı, oyunuzu onlara vermeyin.'' ''Milletvekili 
              olamayan ve başbakan olması mümkün olmayan kişinin partisine oy 
              vermeyin.'' Aslında bu çağrıların temelinde de yasaklara yaslanmak vardı. 
              İlk günler, Tayyip Erdoğan'ın yasağının kaldırılması konusunda olumlu bir 
              tutum içine girdi. Doğru olanı yaptı. Ancak görünüyor ki zaman içinde 
              gerçek Baykal eski kimliğine dönüyor. 
        
        
              Meclis'te çoğunluğu elde eden bir partinin genel başkanının başbakan 
              olamaması iyi bir durum değil. Üstelik, yasağın nedeni de bir konuşma. 
              Böyle bir gerekçeyle onun milletveekili seçilememesi işi bu kadar içinden 
              çıkılmaz hale getirdi. Şimdi bu sorun Türkiye'nin karşısına geldi dikildi. 
              Başbakan başkası olsa, bu kez de ''dışarıdan idare ediyor'' tartışması 
              gündeme gelecek. Çoğunluktaki bir partinin genel başkanının, kendi iktidar 
              partisinin yaptıklarına seyirci kalması düşünülebilir mi? Asıl anormal 
              olan budur. Bu durum aynen korunursa sorun çıkmaya devam edecek. 
              AKP ve Tayyip Erdoğan'a güvenmemek ve ondan şüphe duymak herkesin hakkı. 
              Onu yaptıkları nedeniyle eleştirmek de bizler için görev. Ancak, normali 
              fazla zorlamak, yeni anormallikleri de doğurabilir. CHP liderinin bu 
              konuda yapıcı bir tutum içine girmesi Meclis'in işleyişi, parlamenter 
              sistemin işleyişi açısından rahatlık yaratacak. Anormali zorlamak ise 
              işleri zorlaştıracak. Birileri işlerin zorlaşmasını ve ortalığın 
              karışmasını isteyebilir, ancak halkın oylarıyla Meclis'e girmiş bir 
              partinin liderinin bunun yapmaması gerekir. 
        
        
              Siyasetler, siyaset zemininde belirlenmeli. Bunun dışına çıktıkça işler 
              zorlaşıyor. Deniz Baykal'ın da bu konuda daha duyarlı hareket etmesi 
              gerekiyor. Kıbrıs konusuna gelince, orada bazı şeylerin yanlış gittiğini 
              görmemek mümkün mü? Her şeyi kötü yönettiği için halk tarafından 
              cezalandırılan geçmiş hükümet acaba Kıbrıs konusunda nasıl bir doğru 
              politika izlemiş olabilir ki! 
              Baykal'ın Kıbrıs konusunda geçmiş hükümetten farklı bir çözüm önerisi ve 
              görüşü yok mu? Onun ''devletin temel politikası'' dediği şey nedir? Bu 
              siyasetleri kim veya kimler belirledi? Bunlar tanrı buyruğu mudur? 
              Şimdiki iktidar partisine güvenmeyebilirsiniz. Benim de şüphelerim ve 
              endişlerim var. Ancak bu kaygıların hiç birisi temel ilkeleri yok saymayı 
              gerektirmez. İktidar mücadelesi Meclis'te yapılmalı, Meclis bir meşru 
              zemin olarak özenle korunmalıdır. Tersi, sorunları büyütür ve meşru 
              olmayan mücadele yöntemlerini geliştirebilir. Türkiye bundan çok zarar 
              gördü. 
        
        
        Baykal:109. maddeyi unutun 
              Başbakanlık mevkii dışarıya bırakılamaz 
              "Siyaset kendine göre hukuk yapmaya yönelmemeli, hukuk da siyasetin 
              önünü kesme anlayışı ile şekillenmemeli" diyen CHP lideri Baykal, anayasa 
              değişikliğinin hukukla siyaset çatışmasına meydan vermeden 
              yapılabileceğini söyledi. 
              CHP Genel Başkanı Deniz Baykal , başbakanın 
              milletvekilleri arasından atanmasını zorunlu kılan anayasanın 109. 
              maddesinde değişiklik yapılmasına karşı olduklarını belirterek, ''Rejimi 
              tahrip ederek bir kişinin sorununu çözmek mümkün mü? 109. maddeyi unutun, 
              109 saplantısıyla konuşmak doğru değil'' dedi. Ankara Sanayi Odası (ASO) 
              Başkanı Zafer Çağlayan ve Yönetim Kurulu üyeleri Baykal'ı ziyaret ettiler. 
              Çağlayan, artık ekonomi gündemine dönülmesi gerektiğini belirterek, AKP 
              Genel Başkanı Recep Tayyip Erdoğan 'ın başbakan olup olamayacağına ilişkin 
              tartışmaların bir an önce çözüme kavuşturulmasını istedi. Deniz Baykal da, 
              ekonomik veriler incelendiğinde artık umut verici bir noktada 
              bulunulduğunu kaydetti. 
              Bu tablonun iyi değerlendirilmesi ve siyasi gerginliklerden uzak 
              durulmasına özen gösterilmesi gerektiğini söyleyen Baykal, ülkenin yanlış 
              sorunlarla karşı karşıya bırakılmamasını istedi. Baykal, gazetecilerin 
              sorusu üzerine Cumhurbaşkanı Ahmet Necdet Sezer 'in, ''Kişiye özgü 
              düzenleme yapılmaması'' yönündeki açıklamasını doğru bulduğunu kaydetti. 
              Baykal, ''Siyaset kendine göre hukuk yapmaya yönelmemelidir. Hukuk da 
              siyasetin önünü kesme anlayışı ile şekillenmemelidir'' dedi. Hukukta 
              gerekli noktaların düzeltilebileceğini anlatan Baykal, şöyle konuştu: 
              ''AKP eğer bir paket halinde anayasa değişikliğini içine sindiriyorsa, 
              sadece 'benim şahsi sorunumu çözelim, gerisi beni ilgilendirmez' 
              demiyorsa, dokunulmazlık sorununun çözümüne katkı yapmayı bir görev olarak 
              kabul ediyorsa, parlamentonun 5 yıllık süresinin 4 yıla indirilmesini 
              kabul ediyorsa mesele yok. Hemen gereken yapılır. Cumhurbaşkanı'nın 
              kaygıları da göz önünde bulundurularak şahsi bir düzenleme yapılmadan, 
              anayasayı berbat etmeden, anayasanın özünü, temellerini sarsmadan, işi 
              hukukla siyaset çatışmasına dökmeden bu konu çözülür.'' Baykal, bir 
              gazetecinin 109. maddeye ilişkin sorusu üzerine, ''109. maddeyi unutun, 
              gerek yok. 109 saplantısı ile konuşmak doğru değil'' yanıtını verdi. 
        
        
        ANAP ve DYP'de genel başkanlık için merkez sağı birleştirici bir isim 
              üzerinde duruluyor 
              Çiller süreci hızlandıracak 
              DYP'nin baraj altında kalmasından sonra liderlik için aday olmayacağını 
              açıklayan Tansu Çiller bugün Başkanlık Divanı'na katılacak. Çiller'in, 
              Başkanlık Divanı'nda kendisine yönelik eleştirileri önlemek için 
              olağanüstü kongre tarihini açıklaması bekleniyor. 
              Seçimler sonucunda merkez sağdaki partilerin 
              birleşmesinin ne şekilde olacağı yönündeki senaryolar da tartışılmaya 
              başlandı. İlk senaryoya göre her iki parti de kendi iç düzenlemelerini 
              yaptıktan sonra yeni bir kongrede birleşme aranacak. İkincisi ise iki 
              partiden birinde kapsayıcı bir liderin aday olmasıyla birleşmenin temeli 
              baştan atılmış olacak. 
              Partisinin baraj altında kalmasıyla yeniden genel başkanlığa aday 
              olmayacağını açıklayan Tansu Çiller , bugün partisinin Başkanlık Divanı'na 
              katılacak. Çiller'in kendisine yönelik yoğun eleştiriyi önlemek amacıyla 
              toplantı sonrasında olağanüstü kongre tarihini açıklayabileceği dile 
              getirildi. 
              ANAP ve DYP'nin baraj altında kalmasının ardından merkez sağda birlik 
              senaryoları da tartışılmaya başlandı. Kulislerde bu konuda iki senaryo 
              tartışılıyor. Senaryolardan ilkine göre, ilk aşamada partilerin birleşmesi 
              yönünde bir adım atılmayacak. Birlik düşüncesi içindeki partiler ilk önce 
              kendi kongrelerini yapacak, genel başkanı seçecek, yönetimini 
              belirleyecek. İki partide de bu sürecin tamamlanmasının ardından 
              oluşturulacak heyetler birleşmenin yöntemini tartışacak. Gerek görülürse 
              birleşme kongresi düzenlenecek. 
              Diğer senaryoya göre de birleşme yönündeki iradenin en kısa sürede ilan 
              edilmesi amaçlanıyor. Merkez sağda kapsayıcı özelliği olan ve herkesin 
              kabul edebileceği bir isim ilk aşamada birliği gerçekleştirmek amacıyla bu 
              iki partiden birinde genel başkanlığa aday olacak. Birleştirici adayın 
              seçilmesiyle birlikte birleşme yönündeki çalışmalar da kendiliğinden 
              başlamış olacak ve sonradan birlik kongresi yapılmasına gerek kalmayacak. 
              Bu yöntemde, bir partinin diğerine katılması gereği olduğu için 
              gerçekleşme şansı daha zayıf bulunuyor. 
              Seçim yenilgisinin belli olmasından bu yana İstanbul'dan Ankara'ya 
              gelmeyen DYP lideri Çiller, bugün partisinin Başkanlık Divanı'nı 
              toplayacak. Seçim sonrasında yapılan Başkanlık Divanı'nda her hafta salı 
              günü rutin yapılması gereken toplantının saati Çiller'in katılacak olması 
              nedeniyle 15.00'e alındı. 
        
        
        Mustafa Ata'nın 'Vlam' projesi kapsamındaki resimleri Akbank Kültür Sanat 
              Merkezi'nde 
              'Biricik' insanın biçimleri 
              Klasik çağ mimarlarından Vitruvius'un, MÖ 25'te yazdığı varsayılan eseri 
              'De Architectura'dan yola çıkarak Leonardo da Vinci'nin çizdiği 'Vitruvius 
              Adamı', Leonardo'nun öncülüğünde Adnan Çoker ve Mustafa Ata'nın bugünden 
              hem rönesansa hem de Roma'ya bakarak kendi sürekliliklerini ortak bir 
              paydada birleştirdikleri bir proje olarak tanımlanabilir. 
              ÖZLEM ALTUNOK 
              Mustafa Ata ve Adnan Çoker, 'Vlam' projesinin ürünlerini 'Yapı ve İçgüdü' 
              başlığı altında Bebek Sanat Galerisi'nde sergilemişlerdi geçen yıl. 
              Mustafa Ata, en başta Adnan Çoker'e bir saygı olarak sürdürdüğü bu projeyi 
              Akbank Kültür Sanat Merkezi'ne taşıdı. İki ressamın Leonardo da Vinci 'nin 
              'Vitruvius Adamı 'ndan yola çıkarak kendi resimsel serüvenlerini 
              kesiştirdikleri proje 'Vlam' adını ise Vitruvius, Leonardo, Adnan Çoker ve 
              Mustafa Ata'nın isimlerinin baş harflerinden alıyordu. Dört kimliğin de 
              kendi sözünü kaybetmeden bir tuvalde, ama aynı zamanda yeni bir sözü 
              eklektik değil homojen bir şekilde yansıttığı resimler, hümanizmanın 
              Ata'nın bakışıyla, diliyle somutlaşması bir anlamda. Klasik çağ 
              mimarlarından Vitruvius 'un, MÖ 25'te yazdığı varsayılan eseri 'De 
              Architectura' dan yola çıkarak Leonardo da Vinci'nin çizdiği 'Vitruvius 
              Adamı' , Leonardo'nun öncülüğünde Adnan Çoker ve Mustafa Ata'nın bugünden 
              hem rönesansa, hem de Roma'ya bakarak kendi sürekliliklerini ortak bir 
              paydada birleştirdikleri bir proje olarak tanımlanabilir. 1994'te başlayan 
              bu birliktelik Ata'nın bu geniş zemindeki çalışmalarıyla 2002 yılına dek 
              sürerek 300'den fazla yapıta ulaştı. Ata, Adnan Çoker'in kare, çizgi, 
              merkezi ışıklandırmasının içine figürlerini yerleştirerek hem hocasına, 
              hem rönesansa ve Leonardo'ya, hem de Vitruvius'a gönderme yaparken insanın 
              yüceliğini vurguluyor tekrar tekrar. 
              Adnan Çoker'e göndermeler 
              - Adnan Çoker'le ortak serginizden bu yana bu kadar çoğalabilen bir dizi 
              resim nereden yola çıkarıp nereye ulaştırdı sizi? 
              MUSTAFA ATA - 1994'te Adnan Hoca'yla başladığımızda üç çalışma yapmıştık. 
              1999, 2000 ve 2001'de ise inanılmaz bir üretime girdim. Ürettiğim iş bir 
              sonrakiyi çağrıştırdı ve sonsuz varyasyonları çıktı ortaya. Bu tabii, 
              Vitruvius Adamı'nın doğruluğundan, hâlâ tükenmemiş olmasından 
              kaynaklanıyor. Yeni göndermelerle 'Vitrivius Adamı' nın olmadığı işler de 
              çıkardım. Bire bir Adnan Çoker'e yaptığım göndermelerdi kimileri, orada 
              Leonardo'yu değil, Leonardo'dan ayrıntıları görebilirsiniz ancak. 
              - Bu, sanatın tarihine saygının niteliğinin yanı sıra, bir göze alma aynı 
              zamanda... 
              ATA - Bütün kurallar altüst oldu, biri diğerini yadsımasa da ne tam bir 
              kare, ne tam bir daire, ussal olanla ruhsal olanın dozlarını ayarlamak, bu 
              içiçeliği ya da ayrıklığı dengelemek zordu. Kendi figürlerim içinde 
              bulduğum çizgide bu bütünlük nasıl sağlanabilir onu denedim. Çizgiyi 
              tamamen ortadan kaldırarak yazıyla o ifadeyi vermeye çalıştım zaman zaman, 
              ışıklandırmayla Adnan Bey'e referans yaptım ya da kendi figürlerimin içine 
              Leonardo'nun figürünü koyup yazıyı da dışlayarak yalnızca figürden yola 
              çıktım. 
              Denetlenebilir bir dışavurumculuk 
              - Figürleriniz ne kadar değişime uğradı ya da bundan sonra figürlerinizin 
              nereye doğru gideceğini kestirebiliyor musunuz? Çünkü öncesinde daha 
              devingendi figürleriniz... 
              ATA - İçinde kendi yapısını korusa da daha dünyevi figürler çıktı ortaya. 
              Resmimde biraz daha ussal olandan yana bir tavır değişikliği var. Benim 
              dışavurumculuğum, dağınık ve savurgan değil, denetlenebilir bir 
              dışavurumculuktur. O denetlenebilirlik Vitruvius ve Leonardo'nun 
              ussallığını çakıştırmaya ve beni duygusal olmaya itti. 
              - Bir sürü referansın ışığında nasıl bir bakış açısında kilitleniyor sanat 
              tarihine bakışınız? 
              ATA - 21. yy'dan 1. yy'a bakarken sanat tarihinin hangi 'izm' ini 
              kendinize yakın görüyorsanız o gözle bakıyorsunuz. Rönesans'ın insanı 
              yeniden keşfeden tavrından hareketle insanın biricikliğini, ruhsallığını 
              biçime yüklemeye çalıştım. Bunu yaparken en azından kuşbakışı bir bütünlük 
              sağlamak için o aradaki bütün değişimleri, tarihi bilmek zorundasınız. 
              - Bu anlamda zıtlıklar ne kadar besledi sizi. Yapı ve içgüdü, figür ve 
              geometri, geçmiş ve bugün... 
              ATA - Dünyayı kavramaya çalışırken iki kavramın karşıtlığından 
              faydalanıyorsunuz, birini reddederken ötekini kabullenmek zorunda 
              kalıyorsunuz tanımlamak için. Benim aldığım en büyük ders, aradan binlerce 
              yıl geçtiği halde bugünden geçmişe çok rahat bakabilmek oldu, ama bu da 
              tabii o ideolojiyi yaratan dâhilerin şemsiyesinin altına sığınmakla 
              çoğaldı. 
        
        
        Gebelik kontrol altında 
              İstanbul Haber Servisi - Hamilelikten korunmada yüzde 100 başarı sağladığı 
              belirtilen ''cilt altı istenmeyen gebelikten korunma implantı'' Türkiye'de 
              satışa sunuldu. Kolda cilt altına uygulanan ve 40 milimetre boyutunda olan 
              implant, üç yıl boyunca yüksek koruma sağlıyor. Dünyanın pek çok gelişmiş 
              ülkesinde kullanılan ve kadınların yaşamını kolaylaştırdığı için tercih 
              edildiği belirtilen implant, progesteron hormonu salgılıyor. İmplant, 
              uygulandıktan 8 saat sonra korunmayı başlatıyor ve çıkarıldığı zaman hemen 
              hamile kalınmasına olanak sağlıyor. 40 milimetre uzunluğunda ve 2 
              milimetre eninde olan implant, yöntemin uygulanmasında eğitim almış 
              doktorlar tarafından kolun üst bölümünün iç yüzüne cilt altına 
              yerleştiriliyor. Uygulama, özel olarak geliştirilen enjektöre benzer bir 
              alet ile implantın yerleştirileceği bölüm uyuşturularak yapılıyor. Bir 
              dakika içinde biten uygulama için cerrahi işlem gerekmiyor. Cilt altı 
              istenmeyen gebeliklerden korunma implantı, kullanıldığı süre boyunca 
              yumurta oluşumunu engelliyor. Avrupa, Kuzey-Güney 
              Amerika ve Doğu Asya'da 9 ülkede 5 yıl süreyle 2 bin 300 kadın üzerinde 
              yapılan araştırmalar sonucunda, bu yöntemle korunan kadınlarda hiç gebelik 
              görülmediği ve başarısızlık oranının sıfır olduğu belirtiliyor. İmplantı, 
              belli bir süre çocuk sahibi olmak istemeyenlerin yanında, emziren 
              kadınlar, yeni doğum yapanlar da kullanabiliyor. 
        
        
              Doktorlar, kolda cilt altına uygulanan gebelikten koruma implantının yüzde 
              yüz başarı sağladığını belirtiyor. 
        
        
        
        
