                       
        
        
                
             haber
                   
        Bağımlı, Ödüncü, IMF'ci... 
              Erol ERTUĞRUL Hukukçu Aydın Atatürkçü Düşünce Derneği Başkanı 
              İçerisinde bulunduğumuz günlerde, yalnızca ekonomik açıdan değil, siyasal 
              açıdan da sıkıntılar yaşıyoruz. Parlamentodaki siyasal partiler ülkemizin 
              sorunlarını çözmek bir yana, uyguladıkları politikalarla, ekonomik 
              bağımsızlığımızı yok etmekle kalmadılar, ulusumuzun siyasal umutlarını da 
              gerilettiler. Politikaya ve politikacıya duyulan güven hiç bu kadar 
              sarsılmamıştı. 
              Uzunca bir zamandan bu yana, ülkemiz IMF'nin kararlarına göre yönetiliyor. 
              Çalışanlarımızın ücret artışları, üreticilerimizin taban fiyatları, 
              Uluslararası Para Fonu'nun onayından geçiyor. IMF'nin istemi ile on iki 
              bin işçinin daha işinden çıkarılacağını ve bu yolda IMF yetkililerine söz 
              verildiğini öğreniyoruz. ''Borçlarımızı öderken bir yandan da büyüyoruz, 
              üretim artıyor'' biçimindeki açıklamalara, TOBB başkanından ''Bu program 
              üretimi arttırmaz'' yanıtı geliyor. Ve hepimiz biliyoruz, görüyoruz ki, bu 
              dönemde uygulanan politika, yalnızca ''Kemerleri sık, üreticiye verme, 
              çalışanlara verme, yatırım yapma, büyüme, borçlarını ve faizlerini öde'' 
              politikasıdır. 
              Bu yönetimin, Sayın Derviş aracılığı ile uyguladığı politika, kredi adı 
              altında, borç al ve bununla borçları öde politikasıdır. Bu durum IMF 
              politikalarının özüdür. Dünyada IMF politikaları ile kalkınmış ve 
              kendisini kurtarmış hiçbir ülke yoktur. Bu uygulamalara sıkı sıkıya bağlı 
              Arjantin'in en son ne duruma geldiğini biliyoruz. Ekonomik geleceğimiz 
              IMF'ye ve Sayın Derviş'e teslim edilmiştir. İki yılı aşkın bir süredir 
              uygulanan bu politikalarla hiçbir yere gitmediğimiz ve gidemeyeceğimiz 
              ortadadır. Bundan birkaç ay önce Wall Street Journal gazetesinin ''Türkiye 
              IMF'nin eline bırakılamayacak kadar önemli bir ülkedir'' açıklaması bile, 
              bir çıkmaz sokakta bulunduğumuzu açıkça ortaya koyuyor. 
              Birkaç gün önce, Fransa'nın ünlü gazetesi Le Figaro'da çıkan bir yazıda, 
              ''Derviş, Amerika'nın Truva Atı'' deniliyordu. Şimdi, Türkiye'de bu 
              politikaları yıllardır uygulayan ve hükümette Sayın Derviş'le birlikte yer 
              alan Sayın Cem 'in ve Sayın Özkan 'ın Yeni Türkiye Partisi'nde 
              buluştuklarını görüyoruz. Yeni oluşum adı ile ulusumuza sunulan bu 
              girişim, zaten DSP'de hüküm sürüyordu. Ne oldu, nasıl oldu da eskiler, bir 
              gecede yeni adı altında ortaya çıktılar. Gerçek sorunları görmeyen, 
              sorunların üzerine gitmeyen ve popülist yaklaşımlarla, yalnızca oy almak 
              amacı ile söylemlerde bulunanlar nasıl umut olabilirler?.. Böyle 
              davrananların ülkemizi geçmişten bu yana nerelere getirdiğini çok iyi 
              biliyoruz. 
              Yeni oluşum ya da Yeni Türkiye Partisi adı altında yapılan ilk 
              açıklamalarda, ''Liberal Sol'', ''İnançlara saygılı bir laiklik'', 
              ''Türbana anlayışla bakmak'' söylemleri, gerçek yüzlerini ortaya koyuyor. 
              Gerçek amaç, halkımızı, bağımsız ve halka dayalı politikalarla aydınlanma 
              devrimini tamamlayarak çağdaş uygarlığın ötesine taşımak değil, halkımızı 
              kandırarak iktidar olmaktır. 
              Nasıl, hem şeriatçı ve hem de aydınlanmacı olunamazsa, hem liberal ve hem 
              de sol olunmaz. Laiklik zaten, inançlara saygı duyarak aklı 
              özgürleştirmektir. Türban ise İslamcı siyasal anlayışın simgesidir. Bu 
              söylemler ne ölçüde doğru ve içtendir? 
              Demokrasinin vazgeçilmez unsurları olan siyasal partiler, gerçekte en az 
              ortak noktalarda buluşurlar. Bizim ülkemizde, en az ortak noktalar, 
              Cumhuriyet ilkeleridir. Laik ve demokratik düzendir. Bu noktalarda 
              buluştuktan sonra, doğal olarak ülke sorunları konusunda farklı 
              yaklaşımlarda bulunabilirler. Ve seçmenler de bu farklı çözüm önerilerine 
              bakarak seçimlerini yaparlar. Ancak, içerisinde bulunduğumuz dönemde, öyle 
              görülüyor ki, CHP dahil, parlamentodaki tüm siyasal partiler IMF 
              politikalarını, özelleştirmeyi uygun görüyorlar. Ülke sorunlarının çözümü 
              konusunda farklı ve gerçekçi çözüm önerileri bulunmuyor. 
              Öyle olduğu için de tüm partiler, ne acı ki Atatürk 'ün kurduğu parti de 
              Sayın Derviş'i almak istiyor. Bu durum, bu partilerin Sayın Derviş'in 
              uyguladıklarını ve uygulayacaklarını (ki bu politikalar, kapitülasyon 
              politikalarıdır) uygun görüyorlar. Ülkemizin tam bağımsızlığını 
              düşünmeyen, ulusal egemenliği önemsemeyen siyasal partiler, ulusumuzun 
              sorunlarını nasıl çözebilirler. 
              AB üyeliği için her türlü ödünü vermeye hazır siyasal partiler nasıl umut 
              olabilirler?.. 
        
        
        Başbakan'ın Sağlık Sorunuyla Güncelleşen... 
              Yrd. Doç. Dr. Nilgün KÜÇÜKKARACA Hacettepe Üniversitesi Sosyal Hizmetler 
              Y.O. Öğretim Üyesi 
              Sayın Başbakan Bülent Ecevit 'in hastalığı ve dolayısı ile yaşanan 
              ulaşılabilme sorunları ve hasta hakları günlerdir aklımda olan bir konu. 
              Aslında hem ekonomide hem de yönetimde bazı sorunlara yol açan bu hastalık 
              dönemi engelli ve hasta kişiler için önemli bir sorunun gündeme 
              getirilmesi ve dikkat çekilmesi açısından da bir işleve sahip. Hem de 
              olumlu bir işlev... Hastalık dövizi, borsayı, enflasyonu, yönetimi ve pek 
              çok başka şeyi olumsuz etkilerken olumlu etkilediğini ya da etkilemesini 
              düşündüğüm konu, engelli kişilerin topluma katılabilmesi açısından 
              karşılaştıkları ulaşılabilirlik sorunu 'nun toplumun bütün bireylerinin 
              gözü önünde yaşanması ve çözümlenmeye çalışılmasıdır. Aynı zamanda 
              ahlaksal bir konu olarak da hasta haklarının gündeme getirilip 
              tartışılması, hem toplumun bu konuda eğitilmesi hem de hastaların 
              ailelerinin ve sağlık ekiplerinin daha duyarlı duruma gelmelerine yardımcı 
              olunması için uygun bir tartışma ortamı oluşmaktadır. 
              Bu kadar hastalık, bu kadar ekonomi yatırımı denilen paradan para 
              kazananların yaşadıkları sorunlar karşısında engellilerin ulaşılabilirliği 
              ve hasta haklarının önemsizliğini düşünenlere çok kısa bir not düşmek 
              istiyorum: Engellilerin ve ülkemin hasta insanlarının büyük bir 
              çoğunluğunun zaten bu ekonomik araçlara yatırım yapmalarının mümkün 
              olmadığını biliyoruz ve bu sorunlar içinde tüm engellenen kişilerin ve tüm 
              hastaların haklarının gündeme getirilmesinin son derece güncel olduğunu 
              düşünüyorum. Parası olmadan da hakları olduğunu bilen kişilerle 
              yarınlarımız ve demokrasimiz oluşacaktır. 
              Ulaşılabilirlik nedir? Neden Sayın Başbakan için Cumhurbaşkanlığındaki 
              toplatıda en az merdivenli salon seçildi? Neden hastanenin 
              merdivenlerinden inerken sendeledi ve kemikleri rahatsız oldu. 
              Televizyonda bu sahneyi ilk izlerken içim yandı ve aklıma ulaşılabilirliği 
              hep sorun olan insanlar geldi, anılarım canlandı gözlerim doldu, ''Tutun 
              Sayın Karaoğlan'ı şu anda çok zor durumda, şu anda çok hasta ve çok 
              engelleniyor'' dedim. 
              Biz engellilerimizle ve hastalarımızla kentlerimizi, binalarımızı, 
              otobüslerimizi, hastanelerimizin girişlerini ve koridorlarını, 
              lokantalarımızı, kaldırımlarımızı, otoparklarımızı, denizlerimizi, 
              havalarımızı ve sularımızı, güneşimizi paylaşmayı bilmiyoruz. Üstelik bunu 
              öğrenmeyi de istemiyoruz. Biz hastalarımıza ve engellenen tüm 
              vatandaşlarımıza evimizde olsa canımızı verecek kadar bakarız, ama 
              toplumumuzu ve araçlarımızı ve bilgilerimizi, bilgi kaynaklarımızı onlarla 
              paylaşmak üzere hazırlamayı ise ''şu kadar sorun varken'' bakış açısı ile 
              ertelemekteyiz. 
              Birleşmiş Milletler, 20 Aralık 1993 tarihinde ''Engelliler İçin Fırsat 
              Eşitliği Konusunda Standart Kurallar'' başlığı ile kapsamlı bir haklar 
              bildirgesini kabul etmiştir. Bu çalışma 1975 yılında kabul edilen 
              ''Engelli Kişilerin Hakları Bildirgesi'' ndeki temel hakları daha 
              ayrıntılamakta ve kapsamlı bir şekilde yeniden tanımlamaktadır. Bu metin 
              engelli kişilerin haklarını dört ana başlıkta ele almaktadır (ve bu metni 
              okumak çok kolay ve çok gereklidir). Birinci bölüm, ''Eşit Katılım İçin Ön 
              Koşullar'' ikinci bölüm ''Eşit Katılım İçin Hedef Alanlar'' , üçüncü bölüm 
              ''Yürütme Önlemleri'' ve son bölümde ise ''İzleme Mekanizması'' yer 
              almaktadır. Ulaşılabilme ise Eşit Katılım İçin Hedef Alan başlığında yer 
              almaktadır. Bu başlığın kapsamında ise hem fiziksel ulaşılabilirliğin hem 
              de bilgisel, teknolojik, kültürel ulaşılabilirliğin sağlanması önemlidir. 
              Ulaşılabilirlik özellikle internetin ve bilgi teknolojilerinin artması ile 
              pek çok alanda karşımıza çıkmaktadır. Ancak bu yazı kapsamında engelli 
              birey ve ailelerinin yaşadıkları fiziksel sorunların gündeme getirilmesi 
              hedeflenmektedir. 
              Engellilerin haklarının savunulması ve yeniden paylaşımcı ve ortalıklara 
              açık bir toplum olabilmemiz için neler yapmamız gerekiyor? Aslında 
              yapılacaklar son derece basit. Ulaşılabilirlik açısından öncelikle eğitim 
              ve engellilerin toplumsal ve bireysel olarak istismarının önlenmesi 
              önemlidir. Engelliliğin önlenmesi, önlenemeyen engellilikler açısından 
              kamu hizmetlerinin arttırılması, engellilerin eğitiminin önemsenmesi ve bu 
              konuda halkın duyarlılığının arttırılması temel hedef olmalıdır. Öncelikle 
              bu toplumu hep beraber oluşturduğumuz ve uzun ya da kısa dönemli de olsa 
              yaşanacak engellenmelerden dolayı kendimizi yalnız duyumsamayacağımız 
              fiziksel önlemleri bu yazı çerçevesinde sıralamak belki yapılacakların 
              nasıl kolay olduğunu gösterecektir. 
              Yollarımız ve araçlarımız engelli dostu olsun. Engelli dostu kentlerimiz 
              olsun. Kaldırımlarımızda rampalar olsun ve bir engelli yardım almadan ve 
              kimseye bağımlı olmadan yürüyebilsin ya da aracını kullansın. Engelliler 
              düşünülmeden çok fazla alt ve üstgeçit yapılmasın. Binalarımızın içi 
              engellilere göre düzenlensin; giriş, çıkış, tuvalet, kapıların genişliği, 
              yerlerin kaygan olmaması vb. şekiller göz önünde bulundurulsun. Lokanta ya 
              da cafeler engellilerin rahatça yemek yiyebilecekleri biçimde düzenlensin 
              ve zihinsel engellileri aileleri dışarı çıkarsın. Bu çocuklarla yemek 
              yiyelim ve onlar da güneşe gözleri kamaşarak baksın. Balkonlar ve diğer 
              alanlar engelli adayı oluşturmayacak şekilde yeniden planlansın. 
              Kentlerimizde trafik ışıkları seslendirilsin ve bazı yollarda yayalar için 
              trafik ışıkları konulsun; mağazalara ve alışveriş merkezlerine giriş çıkış 
              kolay olsun, engelliler istedikleri gibi hareket edebilsinler... 
              Engellilerin bilgiye ulaşmaları için öncelikle engelli okulları 
              arttırılsın ve okula gitmeyen ve işe yerleştirilemeyen, yetenekleri 
              doğrultusunda toplumsal işbölümüne katılmayan ve gereksinimleri 
              doğrultusunda toplumsal paylaşımdan pay alamayan engelli kalmasın. Engelli 
              nüfusun genel nüfus içindeki oranı hep abartılıyor, bu nedenle birkaç yıl 
              önce yapılan engelli nüfus saptama çalışmasının sonuçları açıklansın ya da 
              engelli nüfus için yeniden sayılalım. Çünkü nüfusun yüzde onu gibi çok 
              büyük sayılarda engelli nüfusumuzun olduğunu düşünmüyorum. ''Engelli nüfus 
              çok fazla, nasıl okul yetiştirelim'' gibi sosyal adalet ve hukuka, sosyal 
              devlet anlayışına aykırı görüşlerin ortaya atılmasına karşı çıkalım. 
              Bunları kim yapacak? 
              Bir yabancı ülkeye gittiğimizde engellilere sunulan hizmetlere bakıp 
              içimiz burkulmasın. Bu nedenle engellilerle ilgili sivil toplum örgütleri, 
              yerel yönetimler, meslek elemanları ve meslek örgütleri, sendikalar, 
              üniversiteler, gönüllüler, sosyal hizmet uzmanları hep beraber olmak 
              gerekiyor. Sadece kamu kurum ve kuruluşlarına bırakılan insani ve 
              vatandaşlık sorumluluklarımızı gerisin geriye üstlenip engellilerin 
              haklarının savunulmasında ve onların bu topluma etkin katılımlarının 
              sağlanması için birlikte çalışalım. Engellinin topluma çıkması ve 
              gereksinimlerinin gündeme getirilmesi en önce kentlerimizin yeniden 
              düzenlenmesine yol açacaktır. Sayın Başbakanımızın bu konudaki 
              yaşadıklarının toplum önünde tartışılması, bu sorunu yaşayanların 
              çözümlerinin en canlı örneği olacaktır. 
              Sayın Başbakan'a tekrar geçmiş olsun der, ivedi iyileşmeler diler ve 
              hükümetin en kısa zamanda engellilik ve ulaşılabilirlik konusunda 
              kentlerimizi denetleyecek ve yeniden düzenleyecek kararlar almasını, 
              uygulamasını dilerim. 
        
        
        Köprüaltına masa yasağı 
              İPEK YEZDANİ 
              Galata Köprüsü'nde 10 yıldan sonra yeniden açılan ve İstanbulluların yanı 
              sıra turistlerin de yoğun ilgi gösterdiği ''Köprüaltı lokantaları'' 
              belediyenin çağdışı zihniyetinin kurbanı oldu. İstanbul Büyükşehir 
              Belediyesi, köprü altındaki lokantaların dışarıya koyduğu masaları 
              ''geliş-gidişi engellediği gerekçesiyle'' kaldırttı. Yurttaşlar, 
              belediyenin uygulamasına sert tepki gösterirken masaların ''Dışarıda içki 
              içildiği için'' kaldırıldığını belirttiler ve ''Bu anlayışın İstanbul gibi 
              bir dünya kentini yönetmemesi gerektiğini'' vurguladılar. 
              İstanbulluların Galata Köprüsü'nde 10 yıl aradan sonra yeniden yaşamaya 
              başladığı köprüaltı keyfinin ömrü, Büyükşehir Belediyesi'nin keyfi tutumu 
              ve anlayışı nedeniyle yalnızca 15 gün sürdü. ''Sallanarak bira içilen'' 
              eski Galata Köprüsü'nün yerini tutmasa da İstanbullular yeni Galata 
              Köprüsü'ndeki Boğaz esintisi eşliğinde bira içmenin keyfine üç hafta önce 
              tekrar kavuşmuştu. Yıllarca onarım ve içki ruhsatı gibi nedenlerle ihalesi 
              yapılamayıp boş kalan köprü altındaki lokantalar açılır açılmaz tekrar 
              belediyenin baskıcı kontrolüne uğradı. 
              Eski Galata Köprüsü esnaflarından Yıldızlar Balık Lokantası'nın sahibi 
              İmdat Yıldız , ''Eski köprü zamanında biz 30 yıl hep lokantanın önüne bir 
              sıra masa koyduk, bu geleneği sürdürmeyi düşünmüştük'' dedi. Ancak yeni 
              köprü altı dükkânları açıldıktan sonra tüm lokantaların rastgele masa 
              koymaya başladığını ve fazla yer kapladığını anlatan Yıldız, ''Bu şekilde 
              bir karışıklık oldu ama herkes dükkânının önüne bir sıra koysa bir şey 
              olmaz bence. Ama belediye değil bir sıraya izin vermek, dolaplarımızı bile 
              içeriye koydurtmaya çalışıyor'' diye konuştu. 
              Masalar kaldırıldıktan sonraki dört günde işlerinde yüzde 70 azalma 
              olduğunu belirten Yıldız, şöyle devam etti: ''Ben iki dükkâna aylık 21 bin 
              750 dolar kira veriyorum. Böyle giderse hepimiz dükkânları kapatırız.'' 
        
        
        Belediyeye ait billboard'ların kiralanmasına ilişkin ihalelere fesat 
              karıştırmakla suçlanıyor 
              Erdoğan'a yeni bir dava 
              İstanbul Büyükşehir Belediyesi'ne ait billboard'ların kiralanmasına 
              ilişkin ihalelerin bedellerini düşük göstererek 50 trilyon 7 milyar 
              liralık yolsuzluk yapmakla suçlanan Erdoğan'ın 3 yıl ağır hapsi isteniyor. 
        
        
              ECEVİT KILIÇ 
              İstanbul Cumhuriyet Başsavcılığı, Adalet ve Kalkınma Partisi Genel Başkanı 
              Recep Tayyip Erdoğan 'ın da aralarında bulunduğu 18 sanık hakkında 
              ''İhaleye fesat karıştırmak'' suçundan dava açtı. İstanbul Büyükşehir 
              Belediyesi'ne ait billboard'ların kiralanmasına ilişkin ihalelerin 
              bedellerini düşük göstererek 50 trilyon 7 milyar liralık yolsuzluk 
              yapmakla suçlanan Erdoğan'ın 3 yıl ağır hapsi isteniyor. 
              İstanbul Cumhuriyet Savcısı Rasim Işıkaltın tarafından hazırlanan 
              iddianamede, Büyükşehir Belediyesi'nin kontrolündeki yerlerde bulunan 30 
              adet afiş değiştiricili ışıklı mega billboard, 350 adet direklerarası 
              ışıklı mega billboard ve bin adet tek yüzlü ışıksız billboard konulması ve 
              işletmesine ilişkin ihale yapıldığı belirtildi. Belediye Encümeni'nin 24 
              Şubat 1998 tarihli kararıyla 3 yıllık süre için aylık 62 milyar lira 
              bedelle işin en yüksek teklifi veren Gür-sa İnşaat ve Alma Media 
              Reklamcılık'ın oluşturduğu ortak girişime ihale edildiği ifade edilen bu 
              kararı veren encümen meclisinin başkanlığını İdris Naim Şahin 'nin, 
              üyeliklerini de Nihat Mecit, Şaban Erden, Ali Yılmaz, Nuriddin Dönmez, 
              Hüseyin Gülsün ve Sabri Dereli 'nin yaptığı kaydedildi. Kararın 16 Mart 
              1998 tarihinde dönemin belediye başkanı Erdoğan tarafından onayladığı 
              vurgulanan iddianamede, bu ihalenin bedelinin Ahmet Duran, Ayşe Zuhal 
              Sezen, Mikdat Yetim, Mehmet Ali Terlemez 'in görev yaptığı Başkanlık 
              Takdir komisyonu tarafından belirlendiği ifade edildi. Aynı 
              billboard'ların işletmesine ilişkin açılan bir başka ihalenin de 6 Kasım 
              2000 tarihinde en yüksek teklifi veren İstanbul Kültür ve Sanat Ürünleri 
              AŞ'ye 3 yıllığına aylık 315 milyar liraya verildiği anlatılan iddianamede 
              Büyükşehir Belediyesi Başkanvekili Ümit Özerol tarafından onaylanan bu 
              ihalenin bedelinin de Ayşa Zuhal Sezen, Miktad Yetim, Mehmet Ali Terlemez 
              tarafından belirlendiği belirtildi. 
              Sanıkların bu ihalelere fesat karıştırdıkları ve ve 50 trilyon 7 milyar 
              lira yolsuzluk yaptıkları vurgulanan iddianamede, Erdoğan, Ümit Özeral, 
              Mesut Pektaş, İdris Naim Şahin, Şaban Erden, Ali Yılmaz, Nuriddin Dönmez, 
              Hüseyin Gülsün, Yılmaz Şener, Osman Yıldırak, Temel Coşkun, Ahmet Önel ve 
              Ahmet Duran'ın 3 yıl ağır hapsi istendi. Nihat Macit, Sabri Dereli, Ayşe 
              Zuhal Sezen, Mikdat Yetim ve Mehmet Ali Terlemez'in de 2 ile 6'şar yıl 
              arasında değişen ağır hapis cezalarına çarptırılmaları gerektiği 
              vurgulandı. 
        
        
        
        
