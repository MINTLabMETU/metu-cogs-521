                           
             Türkiye Cumhuriyeti'nin Kuruluşu(1923-1924)
             Faruk Alpkaya
                   
                Araştırma-inceleme
                   
        Konuşmalar olurken İsmet Paşa'yı tetkik ettiğini ve söylenenlerden rahatsız olduğu yolunda bir izlenim almadığını belirten Refik Bey, sıra kendisine gelince, İsmet Paşa hakkındaki duygularını vurgulayarak söze başladığını ve Birinci Büyük Millet Meclisi'nin bütün tartışmalara rağmen zafer kazandığını, İkinci Devre'nin ise büyük bir inkılâp yaptığını anlattıktan sonra, bazı arkadaşların savundukları görüşün azınlıkta kalması üzerine "sert muhakemeler yürüterek Fırka'da ikilik var gibi bazı nahoş haller izhar ediyorlar" dediğini söylemiş ve bu sözler "işte mesele buradadır" ve "bravo" sesleriyle desteklenmiştir. Refik Bey, toplantıda, İsmet Paşa'dan herhangi bir arkadaş hakkında bir şey duyduğunda konuyu açıklıkla sormasını istediğini ve böylece dedikodu ve yanlış anlamaların ortadan kalkacağını söylediğini aktarmış ve samimiyetle söylediği bu sözlerden İsmet Paşa'nın mütehassis olduğuna işaret etmiştir. Yunus Nadi Bey'in yazısı konusunda da görüşlerini aktardığını belirten Refik Bey, Yunus Nadi Bey'i sevdiğini, ancak yazısından dolayı müteessir olduğunu vurgulamış ve diğer arkadaşların da konuşmasından sonra İsmet Paşa'nın konuyu Yunus Nadi Bey'den soracağını söyleyerek çok samimi bir biçimde ayrıldığının altını çizmiştir.
        25 Mart'ta yapılan toplantıda önce Yunus Nadi Bey'in yazısının ele alınmasının istendiğini aktaran Refik Bey, İsmet Paşa'nın yol sorması üzerine Fırka toplantısı yapılmasının konunun daha da büyümesine ve sertleşmesine yol açacağı görüşünü savunduğunu ve bunun yerine Yunus Nadi Bey'in iştirak edeceği bir müzakere sonucu bulunacak bir formül önerdiğini anlatmış ve konuşmaları sakin sakin dinleyen İsmet Paşa'nın birden asabîleşerek iki satır yazı yazdığını ve Fırka Grubu'nu toplantıya çağıran tebligatı imzaladığını söylemiştir. Buna çok şaşırdığını belirten Refik Bey, İsmet Paşa'nın eline sarıldığını ve sakinleşmesini istediğini, Feyzi Bey'in de İsmet Paşa'ya ya da hükümete karşı bir mesele olmadığını söylediğini anlatmış, ancak İsmet Paşa'nın "Hayır, arkadaşlar görüyorum ki tertibat alınmıştır. Muntazam verilmiş bir kararın adım adım takibatından ibaret olarak beni ıskat etmeğe çalışıyor(sunuz). Siz düşünmüşsünüz. Beni derece derece, adım adım takip ediyorsunuz ve beni yıkmak istiyorsunuz" dediğini aktarmıştır. O anda çok sarsıldığını ve şaşırdığını söyleyen Refik Bey, İsmet Paşa'ya dün samimi bir şekilde konuştuklarını ve ayrıldıklarını hatırlatarak Heyet-i İdare için nasıl "tertibat yaptınız" diyebildiğini, toplantıda çeşitli arkadaşların başka başka fikirleri savunduğuna dair örnekler verdikten sonra "tertibat ve teşkilât böyle mi olur" diye sorduğunu aktarmış ve İsmet Paşa'nın "samimiyetinizden şüphe etmiyorum, fakat" deyip meseleyi başka yerlere çektiğini anlatmıştır. "Fakat anladık ki artık İsmet Paşa Hazretleri kararlarını vermişlerdir. Çok asabî bulunuyorlar; yine kimbilir ne işitmişlerdir" diyerek konuşmasını sürdüren Refik Bey, her iki toplantıda da samimiyet dışında bir şey varsa ve bir teşkilât yapılmışsa, bilmeden buna âlet olmuşsa her şeyden çekileceğinin altını çizmiş ve İsmet Paşa'nın hükümette kalması gerektiğine dikkat çekerek "Paşa Hazretlerinin tuttuğu yolda kuvvetle yürümesine çalışanlardan birisi de bendenizim" sözleriyle konuşmasını bitirmiştir.
        Refik Bey'den sonra Dahiliye Vekili Ferit Bey kürsüye gelmiş ve salondan yükselen itirazlar üzerine, Ferit Bey'in razı olduğunu belirtmesine rağmen, İsmail Safa Bey başkanlık makamını Feyzi Bey'e terketmiştir. Ferit Bey, Damat Ferit Paşa hükümetinde niçin ve nasıl yer aldığını açıklama fırsatı verdiği için İsmail Safa Bey'e teşekkür ederek başladığı konuşmasında söz konusu hükümette Nafia Nazırı olduğunu, ancak bunu Mustafa Kemal Paşa'nın tasvibi ve emri ile yaptığını açıklamış ve ayrıntılara girerek, "bir temerküz kabinesi" olarak kurulan ikinci Damat Ferit Paşa hükümetinde Çürüksulu Mahmut Paşa, Topçu Rıza Paşa, Ali Rıza Paşa, Reşit Akif Paşa ve Abdurrahman Şeref Bey ile birlikte yer aldığını ve görevlerinin "Damat ve avanesinin, bu rezil mahlûkatın faaliyetini akamete duçar etmek ve o esnada teşekküle başlamış olan Anadolu mukavemetini kesr ve tahrib etmeyecek bir hale vaz'etmek" olduğunu öne sürmüştür.* En önemli amaçlarının Ali Kemal'i Dahiliye Nezareti'nden uzaklaştırmak olduğunu açıklayan ve bunda başarılı olduklarını söyleyen Ferit Bey, kendisinin kabinede bulunduğu zaman "Nafia Nezareti'nin İstanbul'da millî cereyanın merkezi olduğunu" açıklamış ve Kayseri mebusu Hulusi, gazeteci İsmail Müştak Beyler ile "mahafil-i milliye ve resmiyeyi" şahid göstererek, kendisinin Ankara hükümetinin İstanbul'dan istediği ilk kişilerden birisi olduğunu açıklamıştır. İsmail Safa Bey'in bu konuyu o ana kadar niçin öğrenmeye çalışmadığını soran Ferit Bey, kendisinin Mustafa Kemal Paşa'nın isteği üzerine vekil olduğunu, hangi görev verilirse onu yapacağını söylemiş ve İsmet Paşa'ya istifasını sunduğunu, ancak kabul edilmediğini belirterek, kendisinin de defalarca Meclis'ten itimad istediğini ve her seferinde aldığını hatırlatmıştır.
        
        
        (*) İkinci Damat Ferit Paşa hükümetinin kuruluşu, bu hükümetin faaliyetleri ve Mustafa Kemal Paşa ile ilişkileri için bkz.: Sina Akşin, İstanbul Hükümetleri ve Milli Mücadele-Mutlakiyete Dönüş (1918-1919), İkinci Baskı, (İstanbul: Cem Yayınevi, 1992), s. 299-435. Akşin, s. 299'da, söz konusu hükümeti "ulusal karma hükümet görünüşlü bir Vükela Heyeti" heyeti olarak tanımlamakta ve s.301'de,"A. Kemal'in çabasıyla Nafia N. atanan Ferit B. ulusçuluğa açık sayılabilirse de, Nafia Nezaretinin iktidar açısından çok önemli olmadığı açıktır" demektedir. Gene Akşin, s. 306'da, Ferit Bey'i "siyasal havaya kendini uydurmakta ustalığı olan" biri olarak anmakta ve s. 395-396'da bu hükümetin 1919 Temmuz'unda "derin bir yılgınlık içine düştüğünü", İzzet, Çürüksulu Mahmut, Reşit Âkif Paşalar ile Ferit ve Abdurrahman Şeref Beyler'in "180 derecelik bir tutum değişikliğine girmiş olduğunu" söylemektedir.
        
        Kendisinin konuşmak istemediğine ve celse arasında İsmet Paşa'nın fikrini tekrar sorduğuna işaret eden Ferit Bey, Nafia Nazırlığı gündeme gelmeseydi gene konuşmayacağını vurgulamış ve verdiği rahatsızlıktan dolayı affedilmesini istirham etmiştir.
        Ferit Bey'den sonra, toplantıyı yönetmekte olan Feyzi Bey konuyla ilgili açıklama yapmaya başlamış ve anlaşmazlıkların ortadan kaldırılması için bütün arkadaşlarının tek tek düşüncelerini sorduğunu, sorunları tartışmak üzere toplandıkları ve dedikodu konularının hasbıhal şeklinde ele alınması için İsmet Paşa'dan istekte bulunduğunu anlatarak, ortaya bu sonucun çıkmış olmasından dolayı çok müteessir olduğunu söylemiştir. Fırka içinde böyle bir müzakerenin Fethi Bey'in sükûtundan sonra, ikinci defa olduğuna işaret eden Feyzi Bey, yaraları sarmak gerektiğini vurgulayarak "mesail-i esasiyede ve prensiplerde müttefik olduğumuz kabul ettiğimiz kararlar ve emsali ile sabit olmuştur" demiş ve yalnızca ufak tefek şeylerden dolayı müteessir olan arkadaşlar olabileceğinin altını çizmiştir. Feyzi Bey, İsmet Paşa'nın Kalem-i Mahsus Müdürü'nü göndererek İdare Heyeti seçimlerinin serbest yapılmasını istediğini bildirdiğini, kendisinin de bu durumu Recep ve Yunus Nadi Beyler'e söylediğini, ancak onların bu tür bir seçime karşı çıkarak önceden görüşüp halletmek istediklerini ve kendisinin de bu görüşe katılarak durumu İsmet Paşa'ya ilettiğini, buna rağmen İsmet Paşa'nın serbest seçimde ısrar ettiğini aktarmış ve bu olaydan bir hafta önce [Rize mebusu?] Fuat Bey'in kendisine gelerek "iyi ve faal bir Fırka idaresi intihab edeceğiz, seni Reis yapacağız" dediğini, bu durumu Zülfü Bey'e aktardığını ve "talepleri tatmin edecek bir şekil" olursa kabul edeceğini Recep ve Fuat Bey'e söylemesini istediğini anlatmıştır. Bu sırada "taraf mı var" sorusu üzerine "her iki taraf yoktur. Fakat tarafı siz ihdas etmek istiyorsunuz, ihdas etmeyeceğiz" diye sert bir cevap veren Feyzi Bey, şunları söylemiştir:
        "Efendiler, bundan evvel bir buhran ihdas edildi. Biliyorsunuz ki sebep Rauf Bey'in Reisliğe intihabından Fethi Bey kabinesi istifa etti. Efendiler rica ediyorum. Rauf Bey'i kim intihab ettirdi. O zaman intihab edenler kim idi. Paşa Hazretleri rahatsız idi, Köşk'te nezdlerinde bulunuyordum. Gelen malûmatta reyler tasnif edildiği vakit maateessüf pek ziyade sevdiğim ve görüştüğüm arkadaşım olan Yunus Nadi Bey'in el yazısıyla pusulalar çıktı. O vakit o buhranın ihdasına sebep olanlardan biri olduğuna kaniim."
        Yunus Nadi Bey (Menteşe)-"Hayır efendim, hayır."
        Feyzi Bey (Devamla)-"Söyleyeceğim efendiler, müsaade buyurun, bugünkü buhranın en birinci sebebi Yeni Gün'ün başmakalesidir. Meclis'e taarruz ve tahvif şekliyle yazılmıştır. Ve Yunus Nadi Beyefendi aynı günde kendi gazetesinde Yeni Gün gazetesinin Heyet-i Tahririye Müdürü olan Kemal Salih Bey'e, İstanbul'da Vatan gazetesine yazdığı bir telgrafta yazıyor ki yeni bir fırka teşekkül ettiği, hükümet kabine teşkili için Fethi Bey veya Feyzi Bey'in idaresi altında bir hükümet teşekkül edecektir. Kendi gazetesinde tasnif ve tertib edilerek telgrafla İstanbul'a yazılıyor. Ne kadar gülünç ve müteessif olunacak bir haldir."543
        Feyzi Bey, daha sonra, Meclis'teki bazı gazetecilerin kendi çıkarları ve satışlarını artırmak için hilaf-ı hakikat haberler yazdığını, fesat çıkardığını öne sürmüş ve İsmet Paşa'dan bunu araştırmasını istemiştir. Bu sırada Bolu mebusu Falih Rıfkı Bey, oturduğu yerden "Fethi Bey'e evvelki gün teklif eden" derken diğer mebuslar tarafından "sus" diye bağırılarak susturulmuş, Feyzi Bey ise, "Fethi Bey'e böyle teklif eden namussuzdur. Eğer ben teklif etmiş isem namussuzum. 
        543 Anadolu'da Yeni Gün, 2 Nisan 1340, "Halk Fırkası'nın Perşembe Günkü Tarihî İçtimaı".
        Değil ise söyleyen namussuzdur" cevabını vermiş ve konunun Fethi Bey'den sorulabileceğini söylemiştir.543 Buna rağmen, Falih Rıfkı Bey "bütün davayı çıkaran sensin" deyince, Feyzi Bey böyle bir durumda mebusluktan istifa edeceğini, aksi halde de Falih Rıfkı Bey'in istifa etmesi gerektiğini belirtmiş ve Fırka Grubu'nun büyük desteğini almıştır. Komite, tertip gibi şeylerin hayal ürünü olduğunu vurgulayan Feyzi Bey, yalnızca bir kişinin fikrine hürmet edeceğini, ona karşı kanaatlerinden fedakârlık etmeğe hazır olduğunu, o isterse istifa ve yalnız onun emrine itaat edeceğini, bu kişinin de Gazi Paşa olduğunu söylemiş ve "başka hiçbir ferdin emrine itaat etmem ve tanımam" demiştir. Bütün iddialari ısrarla yalanlayan ve hakkındaki söylentileri iftira olarak tanımlayan Feyzi Bey, karşılaştığı iftiradan dolayı çok üzgün olduğunu, memlekette kimin buhran çıkardığını iki defa arz ettiğini söylemiş ve memleketin sükûna ihtiyacı olduğuna dikkat çekmiştir. Gazi Paşa ile İsmet Paşa'nın hakkındaki söylentilere inanmasından dolayı çok müteessir olduğunu söyleyen Feyzi Bey, bu söylentileri İleri gazetesinin yazdığını ve bu gazete hakkında konuşmak istemediğini, ancak bu gazeteyi herkesin bildiğini öne sürmüş ve sözü İsmet Paşa'nın Chester Projesi hakkında söylediklerine getirerek bu projenin Meclis'in encümenlerinde ve Heyet-i Umumiye'de görüşülüp onaylandığını, İsmet Paşa'nın da o zaman hükümet üyesi olduğunu, İsmet Paşa Lozan'da iken bir telgraf çekerek projenin imzalanmasını istediğini, bunun üzerine Heyet-i Vekile'nin anlaşmayı imzalayarak Meclis'e sevk ettiğini ve projenin bunun sonucu onaylandığını ayrıntılarıyla anlatmış, söz konusu telgrafın Hariciye Vekâleti ve Heyet-i Vekile'de olduğuna işaret etmiştir.
        
        544 Ali Fethi Bey konuyla ilgili şu açıklamayı yapmıştır:
        "Akşam gazetesinin 28 Mart tarihli nüshasında münteşir Ankara'dan 27 Mart tarihli bir telgrafnamede evvelki gün sabık Nafia Vekili Feyzi Bey ile Erzincan mebusu Sabit Bey İsmet Paşa'nın istifası muhakkak olduğuna nazaran yeni kabineyi teşkil için Başvekâleti kabul edip etmeyeceği hakkında Fethi Bey'e müracaatta bulunmuşlardır suretinde bir haber münderiçtir. Tamamen uydurulmuş olan bu haberi suret-i katiyede tekzip eylerim. İstanbul mebusu Ali Fethi"Hakimiyet-i Milliye, 30 Mart 1340, "Fethi Bey".
        
        Devletin bu projeden dolayı bir zarar görmediğini öne süren Feyzi Bey, mevcut hükümetin böyle bir taleple karşılaşması durumunda aynı şeyin yapılacağını söylemiş ve o telgrafın okunması durumunda İsmet Paşa'nın o zaman projenin lehinde olduğunun anlaşılacağını tekrarlamıştır. Feyzi Bey, daha sonra, Lord Curzon'un Avam Kamarası'ndaki bir beyanatını okuyarak İsmet Paşa aleyhinde propaganda yaptığı iddiasının ortaya atıldığını, böyle bir şeyi hatırlamadığını söylemiş, ancak Kozan mebusu Ali Saip Bey "Riyaset odasında bana söylediniz" deyince de, "ben söylediğimi hatırlamıyorum. Kim söylemiş ise jurnalcilik etmiştir" diyerek İsmet Paşa'nın böyle bir şeyi duyunca, mevkii dolayısıyla, kendisini çağırıp uyarması gerektiğinin altını çizmiştir. Feyzi Bey, bundan sonra, İstanbul İstiklâl Mahkemesi'ne verilecek yetkiler tartışılırken kırmızı oy verdiğini, İsmet Paşa'nın o zaman kırmızı oy verenleri muhalif olarak tanımladığını hatırlatmış ve Maliye Vekili Mustafa Abdülhalik Bey'in de o oylamada kırmızı oy verdiğine dikkat çekerek bu sorunun kanaat sorunu olduğuna ve böyle tanımlamalar yapmanın yanlışlığına dikkat çekmiştir. Feyzi Bey, son olarak bu konuların samimi bir şekilde ve açıkça konuşuluyor olmasından dolayı memnun olduğunu, böylece yanlış anlamaların ortadan kalkacağını belirtmiş ve ortada kötü niyet bulunmadığını, iftira edenlerin ortaya çıkarılması gerektiğini, Meclis'te ve Fırka'da farklılık olmadığını, Cumhuriyet'in meşverete dayandığını, meşveret sırasında herkesin fikrini savunabileceğini vurgulayarak sözlerine son vermiştir.
        Feyzi Bey'in bu uzun açıklamasından sonra söz alan Abdurrahman Şeref Bey, yumuşatıcı bir konuşma yaparak bir dedikodu ve bir yanlış anlamanın sonucu ortaya çıkan durumdan rahatsız olduğunu belirtmiş ve bütün bunların nedeninin parlamento hayatına alışık olunmaması olduğunu söylemiştir. Parlamento hayatında muhalefet olacağını, buna alışmak gerektiğini vurgulayan Abdurrahman Şeref Bey, ikinci Damat Ferit hükümetinde kendisinin de yer aldığını ve o zaman Ferit Bey'e hayran olduğunu anlatmış ve şimdi yaraların sarılması gerektiğine dikkat çekerek herkesin kırıldığını, bunu halletmenin en iyi yolunun maziyi kapamak olduğunu söylemiştir. Abdurrahman Şeref Bey, "müzakere kâfidir" diyerek ve hükümete güvenoyu verilmesini isteyerek konuşmasını bitirmiştir. Reis'in müzakerenin kifayeti hakkında takrirler olduğunu söylemesi üzerine Saruhan mebusu ve Maarif Vekili Vasıf Bey, "kâfi değildir, aleyhde söyleyeceğim. Çürük var, çürükleri temizlemek lâzımdır" diye müdahale etmiş, buna rağmen, müzakerenin kâfi olduğuna ve hükümete beyaz oy verilmesine dair iki ayrı takrir okunmuştur. Ergani mebusu Kazım Vehbi Bey, gürültüler arasında, müzakerenin kâfi olduğunu ve hükümete "beyan-ı itimad" edilmesini istemiş, Vasıf Bey ise, şahsının söz konusu edildiğini ve vekil olarak açıklama yapmak istediğini belirtmiş ve Vasıf Bey ile Trabzon mebusu Muhtar Bey arasında kısa bir tartışma yaşanmıştır. Reis'in müzakerenin kifayetinin kabul edildiğini açıklamasına rağmen Cebelibereket mebusu İhsan Bey söz alarak, müzakereyi kapamanın Şark zihniyetinin bir eseri olduğuna ve Fırka içinde iki ayrı kitle bulunduğunun söylendiğine işaret etmiş ve müzakerenin kapanması halinde yeni bir samimiyetsizliğin ortaya çıkacağını öne sürerek tesanüdün tesisi için müzakerenin devam etmesi gereğinin altını çizmiştir.
        Müzakerenin devamının kabulü üzerine Saruhan mebusu Vasıf Bey kürsüye çıkmış ve vekil olarak kürsüye ilk çıkışında faaliyetlerini anlatmayı, soruları yanıtlamayı tercih edeceğini, ancak selefinin zorlamasıyla, hiçbir icraat yapmadan kürsüye çıkmak zorunda kaldığını belirterek İzmir'in işgaliyle ortaya atıldığını ve hiçbir zaman hiçbir yerde bir "tufeyli, bir nişane-i zaaf" olmadığını vurgulamıştır.
        
        
        
