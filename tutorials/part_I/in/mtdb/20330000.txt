                       
        
        
                
             haber
                   
        Gülriz Sururi'nin "sahneye çıkan ilk Türk kadını Afife Jale değil, teyzem Mevdude Refik Hanım" iddiası tiyatro dünyasını karıştırdı. Gazetemizdeki röportajında teyzesinin sahneye çıkan ilk Türk kadını olduğunu söyleyen Sururi, önümüzdeki günlerde Doğan Kitap'tan çıkacak "Bir An Gelir" adlı anı kitabında da belgeler sunarak bu iddiayı kaleme aldı. 
             FOTOĞRAFLAR VAR
             Kitapta sahneye ilk çıkanlardan operetçi Şeref Şenpınar'ın Gülriz Sururi'ye yazdığı mektup ve bazı fotoğraflara da yer verildi. Bugüne dek adına ödüller düzenlenen, film ve tiyatro oyunlarına konu olan Afife Jale hakkındaki bu iddia sanat çevrelerinde hem şaşkınlığa hem de tepkilere neden oldu. 
             Yılbaşı çekilişinde 8 trilyonluk büyük ikramiyeyi paylaşan dört talihliden üçü parasına kavuştu. Samsunlu talihli, ikramiye çekini dört yakınıyla birlikte, Ankara ve İstanbul talihlileri de banka yetkilileri aracılığıyla aldı. İstanbullu diğer talihli ise henüz ortaya çıkmadı.
             Adını gizleyen Samsunlu talihliye çekini veren Milli Piyango Muhasebe Dairesi Başkanı Şener Varol, talihli için "50 yaşında bir adamdı. Memur görüntüsü vardı" dedi.
             Ankaralı erkek talihli de çekini, Ziraat Bankası Çorum Sungurlu Şube Müdürü Sadık Sevinç aracılığıyla aldı. Talihlinin 60 yaşlarında bir emekli olduğunu belirten Sevinç, "Kazandığını TV'den öğrenmiş. Şaşkın bir hali yoktu" diye konuştu.
             GİMA TRİLYONERİ KADIN
             GİMA'nın alışveriş yapanlara hediye olarak verdiği biletine büyük ikramiye çıkan İstanbullu talihli ise çekini, İş Bankası yetkilileri aracılığıyla aldı. Yetkili, talihlinin, Mecidiyeköy GİMA'dan yaptığı 178 milyon 605 bin liralık alışverişe iki taksit yaptırdığı, ilk taksiti henüz ödemediği bildirildi. GİMA yetkilileri de talihlinin 26 yaşında bir kadın olduğunu açıkladı.
             Çekilişte büyük ikramiyeyi paylaşan dört biletten ikisinin Ankara, birinin Samsun, birinin de İstanbul'da satıldığı bildirildi. Ancak Gima'nın Ankara'dan aldığı bileti İstanbul'da dağıttığı ortaya çıktı. İstanbullu ikinci talihliye bileti, Sultanahmet Adliyesi önünde 18 yıllık seyyar bayi Kasım Demir sattı. 
        Küçük trilyoner de Sakarya'dan çıktı
             ZAFER TOKUŞ DHA
             Milli Piyango'nun yılbaşı çekilişinde 5001079 numaralı yarım biletine 2 trilyon lira ikramiye isabet eden devlet memuru Eşref Şenal, Milli Piyango Bölge Müdürlüğü'ne gelerek, 1 trilyon liralık çekini aldı. Çalıştığı kurumu açıklamayan ve adresini vermeyen Şenal (32), "Şimdi duyan herkes yardım ister" diyerek, fotoğrafının çekilmesini istemedi. Biletini Sakarya'dan aldığını söyleyen Şenal, evli ve iki çocuk babası olduğunu, 9 yıldır devlet dairesinde çalıştığını söyledi. Şenal, parasını nasıl değerlendireceğine karar vermediğini belirtti. 
             İlahiyatçılar, "Irak savaşına katılan Türk askeri şehit sayılır mı?" tartışmasına farklı yorumlar getirdi. Prof. Lütfullah Cebeci Birleşmiş Milletler'in (BM) dünyada barışı sağlama adına yaptığı samimi faaliyetlerinde Türk askerinin yer almasının normal olduğunu savundu. Prof. Dr. Mustafa Fayda ise savaşın petrol için yapılması durumunda ölenlerin şehit sayılamayacağını öne sürdü. İlahiyatçılar konuyu şöyle değerlendirdi:
             'KARIŞIK BİR DURUM'
              Prof. Dr. Lütfullah Cebeci: (Atatürk Üniversitesi İlahiyat Fakültesi): "BM'nin dünyada barışı sağlama adına gerçekten samimi olarak yapacağı faaileyetlerde Türk askerinin yer alması normal. Bu şartlarda Türk askeri barışa, adalete hizmet etmek, zulmü engellemek için yer alırsa bunlar dinimizin mukaddes saydığı değerlerdir. Bu değerler için yer alırsa 'şehit olmaz' diyemeyiz. Savaşacak Mehmetçiğe 'şehit' ya da 'şehit değil' demek çok zor. Bu emir komuta zinciri altında ve iyi niyetle giden bir asker diyelim ki öldü, siz buna 'boşu boşuna öldü' de diyemezsiniz. Karışık bir iş. Kişi, dinin emrini yerine getirmek için canını ortaya koyar ve verirse bu şehitliktir."
             'PETROL İÇİNSE OLMAZ'
              Prof. Dr. Mustafa Fayda: (Marmara Üniversitesi İlahiyat Fakültesi): "Allah yolunda çalışan, Müslüman olan herkes şehittir. Bunların şehit olup olmamalarına niyetleriyle karar verilecektir. Allah yolunda cihadın birçok sebebi var, zulmü önlemek de bunlardan biridir. Bütün insanlığı, gayri müslimlere bile olsa zulmü önlemekle mükellefiz. İnsanları dinden ayrı bir ideolojiye davet eden Saddam'ın yaptıklarını, insanları Allah yolundan alıkoymak olarak değerlendirirseniz İslamın anladığı manada cihadın ikinci şartı yerine getirilmiş olur. Yeter ki cihad yapanlar, para, mal, mülk, petrol elde etmek gibi niyetlerle savaşmamış olsunlar. Petrol elde etmek için insanların kanını döküyorsanız pisi pisine ölmüş olursunuz."
             DEVLET GEREKLİ GÖRÜRSE...
              Prof. Dr. Nasuhi Ünal Karaarslan: (Çanakkale Onsekiz Mart Üniversitesi İlahiyat Fakültesi): "Devletin gerekli gördüğü savaşta vatan ve Allah için ölen asker şehittir. Şehitliğin ilk şartı Müslüman olmak ve vatan, din, namus ve hayat savunması yolunda canını vermektir. Allah rızası için vatan müdafaasına çıkarlarsa ki buna devlet karar verir, o bakımdan şehitlerdir."
             'ALLAH'IN BİLECEĞİ İŞ'
              Prof. Dr. Orhan Çeker (Selçuk Üniversitesi İlahiyat Fakültesi): "Bu kavganın hedefi Allah için mi, değil mi? Burada savaşanın niyeti nedir? Niyetinin konusuna göre 'şehit olur' ya da 'olmazlar.' Genelde şu var; vatan, mal, mülk, namus için verilen kavgalarda can kaybı olması halinde kişi şehit sayılırlar. Bu genel bir hükümdür. Ancak bu hedefe ve niyete göre değişir. Bu Allah'ın bileceği bir iştir ve ona karışmayı doğru bulmuyorum. İcabında vatan için savaşmak değil, adam kendi evini korumak için öldüğünde bile şehit sayılabiliyor."
        İzmir Müftüsü'nden açıklama
        'Irak'ta ölen şehit olamaz' demedim...
             Bir gazetede çıkan haberde müftü Mustafa Yıldız'ın, Müslüman bir ülkenin gayri müslim ülkelerin yanında yer almasının doğru olmayacağını savunarak, "Bu savaşta ölen kişilerin şehit sevabı alması söz konusu değildir" dediği yer aldı. Müftü, dün yaptığı yazılı açıklamada bunu yalanladı. Yıldız, söz konusu konuşmasını şöyle özetledi: "Bu konu tamamen devletimizin ve siyasilerimizin bilebileceği bir iştir. Devlet ne karar alırsa bizlerin ona riayet etmesi temel esastır. Ancak savaş herkes için baştan sona kadar zararlı bir olaydır."
             1960 ihtilalinin ardından Cumhurbaşkanı olan Cemal Gürsel döneminde Çankaya Köşkü'nde koruma polisi olarak görev yapan Nurettin Baydur, başından geçen ilginç olayları "Bir Korumanın Anıları" adlı kitapta topladı. Baydur kitapta, Çankaya Köşkü'nün iç ve dış duvarlarının boyanması haftalar sürünce Cumhurbaşkanı Cemal Gürsel ve eşi Melahat Gürsel arasında tartışma çıktığını anlatıyor. Olayla ilgili şu ayrıntılar yer alıyor:
             'SENİN AKLIN ERMEZ'
             "Bu tartışmalardan birinde Melahat Gürsel Hanımefendi nihayet isyan noktasına gelmişlerdi:
             'Cumhurbaşkanlığı falan senin neyine? Ordunun en yüksek rütbesinden emekli olmuşsun. Bırak cumhurbaşkanlığını, çekilelim İzmir'deki evimize, emekliliğimizin tadını çıkaralım.'
             'Hanım hanım! Senin bu işlere aklın ermez, benim de bu cumhurbaşkanlığını, çok hevesli olduğumdan dolayı yaptığımı mı sanıyorsun?' diye çıkışmıştı. Bu tartışma eşlerin arasının daha da açılmasına neden olmuştu. Hanımefendi, o zamanlar henüz genç kızlık çağındaki manevi kızlarını da yanına alarak Köşk'ü terk etmiş, İzmir'e yerleşmişlerdi. Bir daha dönmemek üzere...
             UTANALIM'
             Baydur, Atatürk döneminden de Köşk'te çalışan Ali Efendi'nin anılarına da yer verdi. Atatürk'ün konuklarına sorduğu soruların cevaplarını Ali Efendi'ye fısıldadığını, daha sonra konuklar bilemeyince müstahdeme sorduğunu, doğru yanıtı alınca da ne yaptığını Ali Efendi'nin ağzından şöyle aktarıyor: "Bre çocuk bizi mat ettin, aferin sana derken başıyla dışarı çıkmamı işaret ettikten sonra, 'Efendiler utanalım, utanalım. Ali Efendi kadar olamadık. Yazıklar olsun. Bu cahilliğimizle milleti nasıl yönetiriz?' derdi."
        Alparslan Türkeş Gürsel'i vurmadı
             Baydur, anılarında, o dönemde çok konuşulan Alparslan Türkeş'in, Cemal Gürsel'i tabancayla bacağından vurduğu iddialarına da yer veriyor. Baydur, Gürsel'in son dönemde sağlığının bozulması nedeniyle fazla yürüyemediğini, iddiaların bu yüzden ortaya atıldığını belirterek, "Cemal Gürsel'in yürüyememesinin sebebi, felcin etkisinden kaynaklanan bir durumdur" diyor.
        Bölükbaşı'nın yoran sohbeti
             Baydur, Çankaya Köşkü'nde verilen bir resepsiyonda o dönemin en renkli siyasetçilerinden biri olan Osman Bölükbaşı'nın ilginç sohbet tarzını şöyle anlatıyor: "Kendisini karşılayan milletvekilleri yan yana, halka şeklinde dizilmişlerdi. Osman Bölükbaşı, uzun kollarını iki tarafa açmış, ikişer üçer kişiyi kollarına almış olarak, gece boyunca bir şeyler anlattı durdu. Bölükbaşı anlattıkça, gruptakiler yüksek sesle kahkahalar atıyorlardı. Fakat şu gözlerden kaçmıyordu: Bölükbaşı'nın kartal misali açtığı uzun ve ağır kolları altına denk gelenler çok yorulmuşlar, adeta işkence çekiyorlardı." Trabzon'daki bir restoranda yılbaşı gecesi sahneye çıkan şarkıcı Seda Çakmak, bileti olmasına rağmen, önceki gün THY'nin 19.20 uçağıyla İstanbul'a dönemedi. Çakmak, Rize'de tatil yaptıktan sonra İstanbul'a geçen AKP lideri Tayyip Erdoğan ile aynı uçağa binenlerin sayısı artınca, biletinin bir gün sonraki uçağa aktarıldığını iddia ederek şunları söyledi: "Biletimin ertelenmesine itiraz ettim ama dinletemedim. AKP'liler 'adaletli partiyiz' diyor ama adaletsiz davranıyor. Benimle birlikte iki kişi daha kaldı."
             "ERDOĞAN'LA İLGİSİ YOK"
             THY Trabzon İstasyon Müdürü Nimet Kurtoğlu ise, Çakmak'ın iddiaları şöyle yanıtladı: "Zaman zaman, fazla satış olduğu için kalan yolcuları otelde ağırlıyoruz. Çakmak da biniş kartı almak için havalimanına normal saatte gelmiş. Ancak onun geldiği saatte tüm yolcular biniş kartı aldığı ve uçak dolduğu için kendisini bir sonraki güne aktarmak zorunda kaldık. Olayın Erdoğan'ın kafilesiyle de ilgisi yok." 
             Adalet Bakanlığı, yeni Türk Medeni Kanunu'nun velayet, vesayet ve miras hükümlerinin nasıl uygulanacağına ilişkin tüzük taslağı hazırladı. Taslakta, doğmamış çocuğa miras bırakılabileceği, toplum düzenini bozanların alıkonulacağı, çocuğun erginliğe eriştiğinde istediği dini seçebileceği gibi düzenlemeler yer alıyor. Yeni kanunun getirdiği hükümlerin uygulamasına ışık tutmak amacıyla hazırlanan taslak özetle şöyle:
         Ergin olmayan çocuğun velayeti, anne ve babasında olacak. Anne ve baba evli değilse velayet annede kalacak. Çocuk, olgunluğu ölçüsünde hayatını düzenleyebilecek ancak onay almadan evi terk edemeyecek.
          Çocuğun adı ve dini eğitimi anne ve baba tarafından birlikte belirlenecek. Çocuk, erginliğe eriştiğinde (17 yaşını bitirdiğinde, 18'inden gün aldığında) istediği dini seçebilecek.
           Çocuğun menfaati tehlikeye düşer, anne-baba buna çözüm bulamazsa, çocuk hâkim kararıyla bir aile yanına veya bir kuruma yerleştirilebilecek.
           Hâkim, boşanma durumunda, daha önce velayetini verdiği tarafın çocuğu iyi yetiştirdiğine inanmazsa, velayeti diğer tarafa verebilecek. Her iki taraf da yeterli görülmezse vasi tayin edebilecek.
           Anne ve baba, velayet kendi kusurları sonucu kaldırılmamışsa, ileride çocuğun mallarını kullanabilecek.
           Velayet altında olmayan her küçük vesayet altına alınarak kısıtlanacak. Ergin kişilerden, kötü yaşam tarzına, bir yıldan fazla hapis cezasına sahip olanlarla, işlerini yaşlılık, ağır hastalık gibi nedenlerle yürütemeyenler de kısıtlama isteyebilecek.
           Hâkim, boşanmadan sonra anne babayı yetersiz bulursa çocuğa vasi tayin edebilecek.
        Eşi ölene ev için mülkiyet hakkı
           Mirasçı, ölen kişinin borcundan da sorumlu olacak. Yasal ve atanmış mirasçılar, mirası reddedebilecek.
           Miras üç ay geçtikten sonra reddedilemeyecek.
           Mirasın açıldığı tarihte mirasçı olabilecek bir cenin varsa, paylaşma doğumuna kadar ertelenecek.
           Eşlerden birinin ölümünde, hayatta kalan eş, birlikte oturdukları konutun başka bir mirasçı tarafından satılmaması için mülkiyet hakkı talep edebilecek ve ölünceye kadar aynı yerde yaşayabilecek.
          Miras bırakanın mesleği, çocukları ya da torunlarınca icra edilebiliyorsa, eş bu meslekle ilgili mülkiyet hakkı iddia edemeyecek.
           Akıl hastalığı, alkol ve uyuşturucu madde bağımlığı, bulaşıcı hastalıkları olanlar ile davranışlarından dolayı toplum için tehlike oluşturan ergin kişiler, ıslahı için elverişli bir kuruma yerleştirilip alıkonulabilecek.
           Sürekli hastalığı olan, 60 yaşını geçmiş ya da dörtten çok çocuğu bulunanlar ile cumhurbaşkanı, TBMM ve Bakanlar Kurulu üyeleri ile hâkimlik ve savcılık mesleği mensupları vasiliği kabul etmeyebilecek.
        AKP lideri Recep Tayyip Erdoğan, Kıbrıs konusunda partisinin iktidara gelmesinin ardından ortaya koyduğu görüşlerden geri adım atmayacağını belirterek, KKTC Cumhurbaşkanı Rauf Denktaş'ı eleştirdi. Erdoğan, Kıbrıs'ta 28 Şubat'a kadar bir çözüme ulaşılamaması halinde işlerin zorlaşacağını savunarak, "Sıkıntılı yarınlar doğabilir. Eğer bugün 30 bin kişi aynı anda miting yapıyorsa, Kuzey Kıbrıs bir yerlere doğru gidiyor demektir. Halkın görüşlerini bir tarafa itemezsiniz. En geniş manada tabana yayarak bu konuda bir karar alıp onu uygulamak lazım" dedi. Yerel Rize Televizyonu'na önceki gün açıklamalarda bulunan Erdoğan, Kıbrıs'ta 30 - 40 yıldır sürdürülen siyasetten yana olmadığını söyledi. Bu konuda çok cesur davrandığını ve tavrını sürdüreceğini ifade eden Erdoğan, sorunun sadece Denktaş'ın kişisel olayı olmadığını vurgulayarak şöyle konuştu: "Biz Denktaş'la başbaşa görüştüğümüzde 'Ben bu statükoyu tamamen korurum' iddiasında değildi. Annan planının müzakere edilebilir olduğunu söyledi. Öbür tarafa güvenemediğini ifade ediyor. Burada güvenip güvenmemeyi bir tarafa bırakacağız. Madem biz müzakere edilebilir buluyoruz, o zaman müzakere edeceğiz."
        Kıbrıs milletin meselesi
             AKP Genel Başkanı Recep Tayyip Erdoğan'ın "Kıbrıs meselesi Denktaş'ın kişisel meselesi değildir" sözlerine yanıt veren KKTC Cumhurbaşkanı Rauf Denktaş, Kıbrıs sorununu halka "Denktaş'ın meselesi" gibi göstermenin en büyük yanlış olduğunu söyledi. Denktaş, KKTC Meclisi'nde temsil edilen siyasi partilerin başkan ve temsilcileriyle dün bir araya geldi. Toplantı öncesi yaptığı açıklamada, Erdoğan'ın "Bu Denktaş'ın meselesi değil, milletin meselesi" sözleriyle halkın istemine uymak zarureti üzerinde durduğunu vurgulayan Denktaş, halkın isteğini anlamak için Meclis'teki siyasi parti temsilcileriyle görüştüğünü ifade etti. Denktaş şunları kaydetti: "Halk egemenlikten, siyasi eşitlikten vazgeçti mi? Rumların içine gelmesini ve şu kadar yıl sonra oy kullanmasına razı mı? Müşterek bir hayat başlayacaksa, kendi yasaları çerçevesinde mi olur şu kadar yıl sonra? İçimize gelecek Rumların geçmişte yaptıkları var ise, bunlar ne olur? Bütün bu konuların görüşülmesi gerekir. Barış isterken hangi barışı istediğimizi söylemezsek dünyayı da, halkımızı da, kendi kendimizi de yanıltırız." Denktaş siyasi partilerin liderleri ve temsilcileriyle bugün bir kez daha görüşecek. 
             )
             Erzurum İdare Mahkemesi'nde görev yapan 4'ü hakim 10 yargı mensubu, tasarrufu teşvik kesintisi ve nemasının ödenmesi için hükümet aleyhine açtıkları ilk toplu davayı kazandı. Erzurum Bölge İdare Mahkemesi, Başbakanlık'ın bu karara yaptığı itirazı reddedince 10 yargı mensubu Ziraat Bankası Erzurum Şubesi'ne giderek paralarını aldı. Böylece nema anlaşmazlıklarında bir ilke imza atılmış oldu. Bireysel davalardan farklı olarak ilk toplu davayı açan hâkim ve mahkeme personeli, diğer hak sahipleri için de kıyas teşkil edecek kararın alınmasını sağladı. İdare Mahkeme Başkanı Hâkim Mustafa Paksoy, Başbakanlığın yaptığı itiraz başvurusunu kabul etmeyerek davayı açan meslektaşları ve diğer yargı personeli lehinde karar verdi. Mahkeme kararının ardından davacılar, tasarrufu teşvik kesintisiyle nemasını 30 Nisan 2002'den itibaren işleyen yasal faiziyle birlikte geçen ay tahsil etti. Fazlaya ilişkin hakları saklı kalmak üzere dava açan Erzurum İdare Mahkemesi'nde görevli hakimlerden Yunus Baran, Engin Kazak ve Gündüz Avcı, "Adalet tecelli etti" demekle yetinirken, başka yorum yapmayacaklarını söyledi.
        
        
        
