                       
        
        
                
             haber
                   
        İstanbul ve İzmir'de alışılan görüntüler yaşandı, yurttaşlar büyük sıkıntı 
              çekti 
              Yağmurda aynı senaryo 
              Büyükşehir belediyesinin vurdumduymazlığı yüzünden altyapı çalışmaları 
              kalan, asfaltlaması tamamlanamayan yollar göle döndü. Yurttaşlar saatlerce 
              trafikte beklemek zorunda kaldı. 
              İstanbul ve İzmir'de dün sabah saatlerinde 
              başlayan yağmur günlük yaşamı yine felç etti. İstanbul Büyükşehir 
              Belediyesi'nin kentin birçok noktasında sürdürdüğü ancak bir türlü 
              tamamlanamayan asfalt çalışmaları söküldü, yollar göle döndü. İstanbul'un 
              Anadolu yakasında Kadıköy ve Üsküdar'da bazı ev ve işyerlerini su bastı. 
              İSKİ ve itfaiye ekipleri, özellikle tıkalı mazgalları açmak için seferber 
              oldu. Ancak bu arada yollarda göletler oluştu. Avrupa yakasında ise 
              Alibeyköy, Eyüp gibi alçak semtlerde de yağış yüzünden kimi ev ve 
              işyerleri sular altında kaldı. E-5 karayoluna çıkan araçlar, aniden 
              bastıran sağanak yağış nedeniyle yolda kaldı. Avcılar- Yenibosna 
              arasında kitlenen trafik yurttaşlara adeta bir işkence yaşattı. 
              Zeytinburnu-Eminönü arasındaki hızlı tramvay seferlerinde de sabah 
              saatlerinde yağış yüzünden gecikmeler meydana geldi. Kentte çok sayıda 
              hasarlı trafik kazası yaşandı.Yetkililer, İstanbul'da metrekareye 10 
              kilogram yağış düştüğünü bildirdiler. Atatürk Havalimanı Meteoroloji 
              Müdürlüğü yetkilileri, yağışların iki gün süreceğini belirttiler. Şiddetli 
              sağanak nedeniyle İzmir'in çeşitli semtlerinde logarlar tıkandı ve su 
              baskınları yaşandı. Sağanak, Narlıdere Şehitlik Kavşağı, Konak Mithatpaşa 
              Caddesi, Güzelyalı, Karabağlar ve Çınarlı'da yollarda su birikintisine yol 
              açtı. Bu nedenle trafikte sorun yaşanırken bazı araçlar yolda kaldı. Bazı 
              semtlerde de ev ve işyerlerini su bastı. İZSU ile itfaiye ekiplerinin, su 
              baskını yaşanması olası bölgelerde aralıksız kontrollerini sürdürdükleri, 
              su basan bölgelerde tahliye çalışmaları yaptıkları bildirildi. 
        
        
        Büyük risk taşıyan köprü İstanbul Büyükşehir Belediyesi'ne devrediliyor 
              Galata 'rapor' bekliyor 
              Yeni Galata Köprüsü'nün açılamamasından dolayı üyelerinin iş kaybına 
              uğradığını iddia eden Dok Gemi-İş Sendikası'nın tazminat davasında 
              bilirkişi raporu bekleniyor. 
              FATMA KOŞAR 
              Açma-kapama sırasında bazı konumlardaki gerilmeler ve oluşan titreşimler 
              nedeniyle büyük risk taşıdığı belirlenen Yeni Galata Köprüsü, İstanbul 
              Büyükşehir Belediyesi'ne devrediliyor. Geçici kabulde yer alan 
              eksiklikleri gidermeden, tamir ettirmeden kesin kabulünü yapmayı isteyen 
              Karayolları Genel Müdürlüğü, İstanbul Teknik Üniversitesi (İTÜ) Ar-Ge 
              İşletmesi'nin Eylül 2001 tarihli ''Yeni Galata Köprüsü Kontrolü'' 
              raporunun gereğini yerine getirmedi. 
              Raporda yer alan ve çeşitli platformlarda dile getirilen ''köprünün 
              açma-kapama sırasında risk taşıdığı ve tehlikeli olduğu'' yönündeki 
              uyarılara karşın herhangi bir iyileştirme yapılmadı. Geçici kabule göre 
              deprem takozları, genleşme aletleri yetersiz olan yeni Galata Köprüsü'nde 
              Karayolları 17. Bölge Müdürlüğü adına kontrol mühendisliği yapan 
              Başmühendis Sancar Özalp , ''merkeze geri çağrıldı'' . Müşavir Göncer 
              Ayalp 'la birlikte ''müteahhide faturası kesilmek üzere köprünün tamir 
              edilmesinden'' yana olduğu bilinen Özalp, devir komisyonundaki görevini 
              ise sürdürüyor. 
              Karayolları 17. Bölge yetkilileri, bütün ekiplerini geri çağırdıklarını, 
              Galata'da neredeyse işin bittiğini belirterek ''Baskül köprü ikinci 
              aşamada devredilecek. Şu anda fiilen zaten kullanımda olan meydanları, 
              dükkânları devrediyoruz'' dedi. 
              Yaklaşık bir yıl önce satılmadan önce yeni Galata Köprüsü'nü yapan 
              konsorsiyumda yer alan STFA'nın tersanesinde örgütlenerek büyüyen Dok 
              Gemi-İş Sendikası'nın davasında bilirkişi raporu bekleniyor. Sendikanın, 
              köprünün açılıp-kapatılmamasından dolayı üyelerinin iş kaybına uğradığı 
              gerekçesiyle tazminat istediği davada, ayrıca, özetle köprünün ''sağlam 
              olduğu halde müşavir firma tarafından geciktirildiği'' iddia ediliyor. 
              Bu çerçevede yeniden test isteyen sendikanın talebiyle, İTÜ Ar-Ge 
              İşletmesi'nin aylarca süren ve uluslararası standartlara uygun tahkik ve 
              deneylerle saptadığı sonuçlara karşın birkaç gün önce yeni bir tespit 
              yapıldı. Özel bir şirketin gerçekleştirdiği tespitin sonucu henüz 
              açıklanmadı. 
              Oysa, İTÜ Ar-Ge İşletmesi'nden profesör doktorlar Haluk Karadoğan, Tuncer 
              Toprak, Faruk Karadoğan, Erdoğan Uzgider , Yard. Doç. Dr. Ercan Yüksel , 
              Dr. Müh. Hatice Tokan , araştırma görevlileri Dr. Ergün Bozdağ , Dr. Özden 
              Çağlayan ve Emin Sünbüloğlu 'ndan oluşan uzman heyetin Eylül 2001 tarihli 
              raporuna ''ek cilt'' olarak hazırladıkları, Mayıs 2002 tarihli raporda da 
              köprüdeki titreşimin giderilememesinin hâlâ ciddi risk oluşturduğu 
              vurgulamıştı. 
              Titreşim ve gerilme problemleri çözülmeden yeni Galata Köprüsü'nde 
              yapılacak açma/kapama işlemlerinin tehlikeli ve riskli olduğu belirtilen 
              raporda kanatları kapalı durumda iken, normal trafik akışı sırasında 
              köprüde tehlikeli bir durumun olmadığı vurgulandı. 
        
        
        Sorumluluk Sigortası Yasa Tasarısı ve yabancılar yoğunluğu arttırdı 
              İngiliz hastalar sigortayı patlattı 
              OLCAY BÜYÜKTAŞ 
              Bakanlar Kurulu'nda görüşülen Tıpta Mesleki Sorumluluk Sigortası Yasa 
              Tasarı'na, özellikle İngiltere'den gelen hasta turizmi de eklenince, 
              sorumluluk sigortası yaptıran doktorların sayısı, yılbaşından itibaren 
              büyük bir artış gösterdi. 
              Söz konusu unsurlara az da olsa mahkeme sonucu alınan yüksek tazminatlar 
              eklenince, sigorta yaptıran ya da çalıştığı kurum tarafından sigorta 
              yaptırması istenen doktor sayısı 6-7 ayda 4 bini buldu. Şu anda yalnız 
              özel sağlık kurumlarında görülen uygulama, bakanlığın tasarısı 
              yasalaştığında tüm sağlık kurumlarında uygulanmaya konacak. İstanbul Tabip 
              Odası, özel sağlık kuruluşlarının yabancı hastaları kabul edebilmek üzere 
              başlattığı ve yasalaştığında zorunlu hale gelecek tasarının, hastanın 
              maliyetlerini arttıracağını ileri sürdü. Sigorta danışmanı Dr. Murat Fırat 
              , sigorta konusunun birkaç yıldır sessiz ve derinden giderken bakanlığın 
              tasarısı ve hasta turizmi ile hareketlenmeye başladığını hatırlattı. Şu 
              anda sektörde Garanti Sigorta ve Güneş Sigorta'nın ağırlıklı faaliyet 
              gösterdiğini anlatan Fırat, Avrupa Birliği ülkelerinde sorumluluk 
              sigortasının uygulandığını, ancak ülkelere göre farklılık gösterdiğini 
              ifade etti. 
              Halen sigortalı olan hekimlerin, yılda 50 ile 500 milyon lira arasında 
              değişen primler ödediğine dikkat çeken Fırat, özel sağlık kuruluşlarında 
              bu fiyatların çok can yakıcı olmadığını da sözlerine ekledi. 
              Bugün Türkiye'de hastanın hakkını arama koşulları olduğunu belirterek 
              süreç uzasa bile hastanın hakkını mahkeme yoluyla aradığına dikkat çeken 
              İstanbul Tabip Odası Yönetim Kurulu üyesi Dr. Güray Kılıç , yasayla 
              zorunlu kılınmak istenen sorumluluk sigortasının olumlu yanları olmasına 
              karşın, bir dizi istenmeyen duruma da yol açabileceğine işaret etti. 
              Kılıç, primlerin çalışanlardan kesilmesi ve kamu kurumlarında, yalnız 
              sağlık personelinin sorumlu tutularak kurumların sorumluluk dışı 
              bırakılmasını eleştirdi. 
        
        
        Kim Demiş Ata'yı Sevmiyoruz Diye... 
              Yrd. Doç. Dr. İlksen TUNCAY Trakya Üni. Eğitim Fak. 
              16 Kasım 2002 tarihli Cumhuriyet gazetesinin birinci sayfasında, Trakya 
              Üniversitesi Eğitim Fakültesi (TÜEF) öğrencileri üzerinde yapılan 
              araştırmanın sonuçlarına dayanılarak ''Öğretmen adayları Ata'yı unuttu'' 
              başlığı altında bir haber yer aldı. Benzer bir haber de yukarıda 
              belirtilen tarihin öncesinde ve sonrasında, iki kez Milliyet gazetesinde 
              yayımlandı. 
              Başka bir açıdan bakıldığında, Trakya Üniversitesi Eğitim Fakültesi'nde 
              Ata'yı sevmeyen, bu nedenle de laik, demokratik cumhuriyete karşı 
              öğretmenler yetiştiriliyor anlamına gelen bu haber, kuşkusuz tüm 
              Cumhuriyet okurları gibi, okulumuzdaki çok sayıda öğrenci ve öğreticiyi de 
              derinden sarstı, çok üzdü. 
              Atamızı çok seven öğrencilerim, benden bu üzüntülerini kamuya duyurmamı 
              istediler. Atatürkçü ilkelere bağlılıklarını dile getirdiler. 
              Öncelikle, bir durumu okurların bilgisine sunmak istiyorum: Laik, 
              demokratik, bağımsız cumhuriyetten yana savaşım veren, ilkeli, dürüst 
              yayıncılığını bugüne dek sürdüren, bilimsel, kültürel, eğitsel, sanatsal 
              içerikli yazılara ağırlık tanıyan, bu nedenle de bilgi ve kültür kaynağı 
              olan Cumhuriyet gazetesi, öğrencilerimiz istediği için, okulumuzun 
              kitaplığına her gün gelmektedir. 
              Söz konusu araştırmanın üzerinde biraz düşünüldüğünde, belli bir eğitim 
              kurumunun işlevine ilişkin bir yargıda bulunma açısından, araştırma 
              verilerinin iki noktada eksiklik taşıdığı görülmektedir. 
              Birincisi, ilgili araştırmada, Trakya Üniversitesi Eğitim Fakültesi'ndeki 
              öğretmen adaylarının, ''Ata'yı unutma'' davranış ya da tutumlarının, bu 
              okulda ortaya çıkıp çıkmadığına ilişkin veri yoktur. Bu konuda 
              veri/veriler elde etmek için, son sınıf öğrencilerine uygulanan anketin, 
              bu öğrencilere bu okula girdiklerinde de uygulanıp, aradaki farka 
              bakılması gerekirdi. 
              Belli bir konuya ya da nesneye yönelik tutum, alışkanlık, eğilim, yaklaşım 
              ya da dünya görüşü gibi özellikleri kapsayan, eğitimbilim açısından, 
              ''duyuşsal davranışlar'' denen insan niteliklerinin çok uzun bir zaman 
              diliminde oluşturulabileceğini ya da değiştirilebileceğini bilimsel 
              kaynaklar açıklıkla ortaya koymaktadır. (1) Ayrıca, duyuşsal davranışların 
              oluşumunda, bireyleri okuldan çok okul-dışı çevrenin etkilediği de göz 
              ardı edilmemesi gereken bir gerçektir. Ankette öğrencilerin özgeçmişini 
              yoklayan sorulara yer verilmesi, bu noktadaki eksikliği bir ölçüde 
              giderebilirdi. Ne yazık ki bu yapılmamış! 
              Son 50 yıldır, Türk-İslam sentezinin dayatılması sonucunda, toplumumuzun, 
              özellikle gençlerimizin üstünde oynanan oyunlar tüm çıplaklığıyla 
              ortadayken tek bir eğitim kurumunun, yok yere, aydın kamuoyunca hiç hoş 
              karşılanmayacak bir konuma taşınmak istenmesinin gerekçesi ne olabilir 
              diye düşünmeden edemiyor insan. Yorumlara dayanak oluşturan veri 
              toplamadaki ikinci eksik nokta ise anketin tek bir eğitim fakültesinde 
              uygulanmış olmasıdır. Ülkemizde yaklaşık 60 eğitim fakültesi vardır; 
              yalnızca birinde yapılan bir araştırmanın sonuçlarının tüm öğretmen 
              adaylarına genellenmesi ne derece sağlıklı bir yaklaşımdır. Kısa bir süre 
              önce TÜEF'den ayrılıp şu anda bir başka eğitim fakültesinde görev yapmakta 
              olan Prof. Dr. Cevat Celep, bu araştırmayı, hiç değilse, yeni okulundaki 
              öğrenciler üzerinde de gerçekleştirdikten sonra, sonuçları basına verme 
              inceliğinde bulunsaydı, toplanan veriler, ulaşılan yargılar (yorumlar) 
              açısından, söz konusu araştırmanın geçerlilik ve güvenirliliği, kuşkusuz 
              daha bir yüksek olurdu. Ayrıca kamuoyu da TÜEF konusunda yanılgıya 
              düşürülmezdi. 
              Söz konusu habere dayanak olan araştırmayla ilgili olarak fakültemiz 
              dekanlığınca gerçekleştirilen incelemenin sonuçlarından birkaçı şöyledir: 
              Anket TÜEF'in yalnızca sınıf öğretmenliği bölümü öğrencilerine 
              uygulanmıştır. Oysa, okulumuzda 4 bölüm daha vardır. Tek bir bölüm 
              üzerinden bir okulun tümüne genelleme yapılamayacağı açıktır. 
              Anket sınıf öğretmenliği bölümünün yalnızca 4. (son) sınıfındaki 228 
              kişiye uygulanmış, çeşitli nedenlerden ötürü, bunlardan 176'sı geçerli 
              sayılmıştır. Bu noktada anketin güvenirliliği tartışmalıdır. 
              Gazete haberine konu olan yorumlar, ''aşırı dinci ve milliyetçi 
              tutumları yoklayan maddelere dayanmaktadır'' , öteki dünya görüşlerini 
              (sosyal demokrat, Kemalist, sosyalist vb.) yoklayan maddelerin 
              sonuçlarının yorumlanmasından kaçınılmıştır. 
              Özellikle sonuncu sonuç, habere başlık yapılan yorumun TÜEF'deki tüm 
              öğrencileri değil, yalnızca bir grup öğrenciyi kapsadığını ortaya 
              koymaktadır. 
              Son söz: 
              TÜEF olarak, tümümüz olmasa da (ne yazık!), büyük çoğunluğumuz Ata'yı çok 
              seviyoruz, çünkü bu ülkede, aydınlanmanın, aydınlığın, insan gibi insan 
              olmanın ilk adı Mustafa Kemal Atatürk 'tür. İrfanı hür, vicdanı hür 
              nesiller, çağdaş bilgilerle donanık, aydınlık düşünceli, ilerici 
              öğretmenler, eğitimciler yetiştirme ilkemizden hiç ödün vermedik, 
              veremeyiz, çünkü bu gezegende, insanlık var oldukça, onurlu bir toplumun 
              onurlu bireyleri olarak yaşamak istiyoruz. Kuruluşundan bu yana, çağdaş 
              Türkiye Cumhuriyeti'nin üçüncü sacayağı olduğumuzu hiç unutmadık, 
              unutmuyoruz, unutmayacağız! 
        
        
        Anayasa, türban, YAŞ, Siirt seçimleri, üniversite affı, ihale yasası 
              önemli gündem maddeleri 
              AKP'nin zorlu sınavı 
              Yeni yasama döneminin ilk aylarında sadece Erdoğan'a 'çalışan' TBMM'yi; 
              yeni yılda anayasa değişikliklerinden ihale yasasına, bütçeden türbana, AB 
              uyum yasalarına dek 'zorlu' bir gündem bekliyor. 2002'de 'çift başlı' 
              görüntüsü veren AKP hükümeti 2003'te de Erdoğan'lı kabine oluşumu için 
              yeni sıkıntılar yaşayacak. 
              ANKARA (Cumhuriyet Bürosu) - Türkiye, 2003 yılına çok sıkıntılı gündem 
              maddeleriyle giriyor. Hükümetteki ''çift başlılık'' görüntüsü sürerken 9 
              Şubat'ta yapılacak Siirt seçimlerinden sonra AKP Genel Başkanı Tayyip 
              Erdoğan başbakanlığında 59. hükümetin kurulması hedefleniyor. Erdoğan'ın 
              Abdullah Gül kabinesinin olumlu yönleri ve zaaflarını değerlendirerek 
              ''yeni bir kabine'' oluşturabileceği belirtiliyor. Yeni yasama döneminin 
              ilk aylarında sadece Erdoğan'a ''çalışan'' TBMM'yi; yeni yılda anayasa 
              değişikliklerinden ihale yasasına, bütçeden türbana, AB uyum yasalarına 
              dek ''zorlu'' bir gündem bekliyor. Olası bir Irak savaşı ile Kıbrıs sorunu 
              hükümete sıkıntılı günler yaşatacak. 3 Kasım seçimlerinde tek başına 
              iktidar olan AKP'yi zor bir yıl bekliyor. AKP iktidarının ilk aylarında 
              ''acemilik ve iki başlılık'' görüntüsü egemen olurken 2003 yılına da 
              ''Erdoğan nasıl başbakan olacak'' tartışmalarıyla giriliyor. 2003'te, TBMM 
              ve hükümetin öncelikli gündem maddeleri şöyle: 
              Siirt seçimleri: Siirt seçimleri 9 Şubat'ta gerçekleştirilecek. AKP Genel 
              Başkanı Tayyip Erdoğan'ın bu seçimlere aday olarak girmesi bekleniyor. Bu 
              seçimler Erdoğan'a başbakanlık yolunu açacak. 
              59. hükümet yolda: Erdoğan'ın Siirt'ten milletvekili seçilmesi durumunda, 
              Gül istifa edecek. Bu durumda, şubat ayında 59. hükümet kurulacak ve 
              Erdoğan başbakan olacak. Yeni hükümette Gül'ün Dışişleri Bakanı ve 
              Başbakan Yardımcısı olması bekleniyor. Erdoğan'ın Gül kabinesini de büyük 
              ölçüde değiştirebileceği belirtiliyor. 
              TBMM gündemi: TBMM, yeni yasama döneminde Erdoğan'a ''çalıştı''. Erdoğan'a 
              adaylık yolunu açmaya dönük anayasa değişikliği iki kez TBMM'den 
              geçirildi. Cumhurbaşkanı Sezer, daha önce veto ettiği düzenlemeyi 31 
              Aralık'ta onayladı. TBMM'den anayasa değişikliği dışında sadece geçici 
              bütçe ve mali miladı kaldıran yasa çıkarıldı. Yeni yıla başta ihale yasası 
              olmak üzere sıkıntılı gündem maddeleriyle giriliyor. 
              Yeni anayasa: Yeni yılda, anayasa değişiklikleri tartışma konusu olacak. 
              AKP hükümeti, Cumhurbaşkanı'nın görev süresini 5 yıla indirip yetkilerini 
              sınırlandırmayı planlarken Yüksek Askeri Şûra kararlarına da yargı yolunu 
              açmayı hedefliyor. YÖK Başkanı Kemal Gürüz ve üniversitelerle sık sık 
              polemiğe giren hükümet, YÖK üyeleri ve rektörleri atama yetkisini 
              Cumhurbaşkanı'ndan alıp Bakanlar Kurulu'na vermeyi amaçlıyor. 
              Türban ve öğrenci affı: TBMM Milli Eğitim Alt Komisyonu, türbanlı 
              öğrencilere af yolunu açmaya yönelik tasarıyı görüşüyor. AKP'li üyeler 
              tasarının kapsamını genişleterek çok kapsamlı bir genel affa dönüştürmeyi 
              istiyor. 
              AKP'liler 1993-94 yılından başlayarak ''her ne sebeple olursa olsun'' 
              üniversiteden atılan tüm öğrenci, öğretim üyesi ve memurların af kapsamına 
              alınmasını istiyor. CHP, bu düzenlemeye karşı çıkıyor. 
              Irak operasyonu: ABD'nin Irak'a olası bir operasyonu, hükümetin en 
              sıkıntılı gündem maddesi olacak. Hükümet, ABD'nin istemlerine nihai yanıt 
              için BM denetçilerinin bu ay sonunda yayımlayacakları raporu beklerken 
              konunun TBMM'ye gelmesi durumunda sıkıntılı saatler yaşanacak. TBMM'den 
              Türkiye'nin savaşa katılması konusunda karar çıkması kolay görünmüyor. 
              Kıbrıs'ta çözüm: Birleşmiş Milletler (BM) ve Avrupa Birliği (AB), 
              Kıbrıs'ta Kofi Annan planı üzerinde müzakerelerin şubat ayı sonuna kadar 
              tamamlanarak anlaşmanın imzalanmasını istiyor. Güney'de yaklaşan seçimler 
              ve AB'nin Güney Kıbrıs'ı üye olarak kabul eden kararı nedeniyle Rum 
              yönetimi çözüm için esnek davranmaktan kaçınıyor. Plan üzerinde AKP 
              hükümeti ile KKTC Cumhurbaşkanı Rauf Denktaş arasındaki yaklaşım 
              farklılıkları sürüyor. 
        
        
        
        
