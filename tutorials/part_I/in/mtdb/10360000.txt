                       
        
        
                
             haber
                   
        Ankara Üniversitesi Rektörü Aras, öğretim üyelerine dönük affa karşı çıktı 
        
        
              Bilim hırsızlarına dönüş yolu 
              AKP hükümeti, TBMM Milli Eğitim Alt Komisyonu'nda kapsamı genişletilme 
              çalışmaları süren 'üniversite affıyla' 3 binin üzerindeki türbanlı 
              öğrencinin yanı sıra bilimsel hırsızlık nedeniyle üniversitelerden atılan 
              58 akademisyeni de affedecek. 
              MAHMUT GÜRER 
              ANKARA - AKP'nin TBMM Milli Eğitim Komisyonu'nda kapsamını genişletmeye 
              hazırlandığı ''üniversite affı'' ile ''bilimsel hırsızlık'' , irticai 
              faaliyetler ve yüz kızartıcı suçlar nedeniyle üniversiteden uzaklaştırılan 
              akademisyenlere yeniden üniversiteye dönüş vizesi verilecek. Şimdiye 
              kadar, intihal (başkasının eserini çalmak) nedeniyle 58, irticai 
              faaliyetleri dolayısıyla 20, yüz kızartıcı suçlar nedeniyle de 60 
              dolayında akademisyenin üniversitelerden uzaklaştırıldığı belirlendi. 
              Ankara Üniversite Rektörü Prof. Dr. Nusret Aras , öğretim üyelerine dönük 
              affa karşı çıkarak, ''Öğretim üyelerinin affedilmesi durumunda onlarca 
              'intihalci' geri dönecek'' dedi. 
              AKP hükümeti, TBMM Milli Eğitim Alt Komisyonu'nda kapsamı genişletilme 
              çalışmaları süren ''üniversite affıyla'' 3 binin üzerindeki türbanlı 
              öğrencinin yanı sıra, çeşitli suçlar nedeniyle üniversitelerden atılan 
              akademik personel de affedilecek. 
              YÖK, son 5 yılda toplam 151 akademik personel hakkında kamu görevinden ve 
              meslekten çıkarma cezası verdi. Yüksek Öğretim Kurumları Yönetici, Öğretim 
              Elemanı ve Memurları Disiplin Yönetmeliği uyarınca, 1997'de 13, 1998'de 
              23, 1999'da 20, 2000'de 30, 2001'de 30 ve 2002'de 35 olmak üzere toplam 
              151 akademik personele disiplin cezası verildi. Bu çerçevede 90 öğretim 
              elemanı kamu görevinden çıkarma, 61 öğretim elemanı da meslekten çıkarma 
              cezası aldı. Bunlardan 58'inin ise başkasının yapıtını çalma, kendininmiş 
              gibi gösterme anlamına gelen ''intihal'' suçlamasıyla üniversiteden ve 
              kamu görevinden uzaklaştırıldı. 
              Ankara Üniversitesi Rektörü Prof. Dr. Aras, öğretim üyelerinin affına 
              kesinlikle karşı olduğunu söyledi. Üniversitelerden atılan öğretim 
              elemanlarının büyük bölümünün görevine intihal nedeniyle son verildiğini 
              anımsatan Aras, ''Biz onları üniversitelerden niye gönderdik. Melek değil 
              ki bunlar 'intihal etmişler' yani bilimsel hırsızlık yapmışlar'' dedi. 
              Aras, bilimsel hırsızlığın asla affedilemeyeceğini de vurguladı. Affın 
              türbanlı öğrenciler için çıkarıldığını ifade eden Aras, ''Zaten biz 
              türbanlı öğrencilere hiçbir müdahalede bulunmadık, ceza uygulamadık, onlar 
              devamsızlık nedeniyle uzaklaştırıldı'' diye konuştu. 
              Bernay'dan eleştiri 
              Ondokuz Mayıs Üniversitesi Rektörü Prof. Dr. Ferit Bernay ise türban ve 
              öğretim üyelerinin affı tartışmalarına değinerek şunları kaydetti: 
              ''Hiçbir uygar ülkede af mekanizması yok. Ülkelerin yönetimlerinde 
              kurallar bellidir. Bizde de anayasamız bu yasalara uyulmasını emrediyor. 
              Buna uymayanlar için getirilen ve getirilmek istenen aflar sorunu 
              çözmüyor. Yanlış sorunlara yanlış çözümler getiriliyor.'' 
        
        
        YÖK BAŞKANI'NA DESTEK 
              Gürüz'ün çıkışı çok yerinde 
              İstanbul Haber Merkezi - Mustafa Kemal Derneği, hükümetin uygulamalarına 
              karşı çıkan Prof. Dr. Kemal Gürüz ile birlikte 72 üniversite rektörüne 
              destek bildirisi yayımladı. Prof. Dr. Gürüz'e Mustafa Kemal Derneği Genel 
              Başkanı Kamran Baran imzasıyla gönderilen destek mesajında özetle şu 
              görüşlere yer verildi: ''Rektörler komitesinin hükümetçe hazırlanan ve 
              acil eylem planı çerçevesinde yer verilmek istenen tasarı ile ilgili 
              bildirisi laik ve demokratik Cumhuriyet'e candan bağlı olan bizleri son 
              derece sevindirmiştir. ÖSYM ve 8 yıllık ilköğretim sistemini kendi 
              emellerine göre düzenlemek isteyenlere ve çağdışı düşünce ve davranışları 
              nedeniyle üniversiteden uzaklaştırılan bazı öğretim üyelerinin yeniden 
              üniversiteye dönmesine kesinlikle fırsat verilmemelidir.'' 
              İnönü Üniversitesi Rektörü Prof. Dr. Fatih Hilmioğlu , İsmet İnönü 'yü 
              anma törenindeki konuşmasında, Türkiye'de 80'e yakın üniversite 
              bulunduğunu belirterek her birinin Atatürkçü düşüncenin ödünsüz 
              savunucuları ve Cumhuriyet'in kaleleri olduğunu vurguladı. Sıvas 
              Cumhuriyet Üniversitesi Rektörü Prof. Dr. Ferit Koçoğlu da Cumhuriyet'ten 
              ödün vermeyeceklerini kaydedeti. 
              Mersin Üniversitesi Rektörü Prof. Dr. Uğur Oral ise yaptığı açıklamada 
              şöyle dedi: ''Görüldüğü kadarıyla hükümetin amacı üniversiteleri ve YÖK'ü 
              çağdaş bir yapıya kavuşturmak değil, bu kurumları kendi güdümüne alma 
              çalışmalarıdır. Bu da çağdaş Atatürkçü üniversiteleri rahatsız 
              etmektedir.'' 
        
        
        Çalışanlar, 80 yaşındaki milyoner Ruth Lilly'ye 80 kırmızı gülden oluşan 
              bir buketle teşekkür ettiler 
              Şiir dergisine 100 milyon dolarlık miras 
              60 yıl önce 'Poetry'ye bir düzine şiir yollayan Ruth Lilly'nin hiçbiri 
              yayımlanmamasına karşın, yalnız faiz olarak yılda 7 milyon dolar kazanç 
              sağlayacak olan 100 milyon dolarlık mirası 'Poetry' dergisini parasal dar 
              boğazdan kurtarıyor. 90 yıldır Chicago kentinde yayımlanmakta olan dergi, 
              artık yepyeni ve görkemli bir yapıya kavuşuyor. 
              ENGİN AŞKIN 
              Yüzlerce şiir dergisinin yayımlandığı Amerika'da, parasal gücü yerinde ve 
              okur yığını 15 bini aşan birkaç büyük dergi dışında, şiir dergileri yanıp 
              sönen yıldızları andırır. 1 ya da 3 yıllık bir yayın süresi ardından, 
              düzinelerce şiir dergisinin kapandığına tanık olur şiirseverler. 
              Dergilerini kapatmak zorunda kalan şiir tutkunu aynı yayıncıların, 
              olanaksızları göğüsleyerek yeni dergiler çıkardıklarını görürüz. 
              Yayın yaşamına 1912 yılında başlayan ve tarihsel bir saygınlığa kavuşmuş 
              olan ''Poetry'' dergisi, ''American Poetry Review'' gibi çok okurlu 
              dergilerin ortaya çıkmasıyla, kendi alçakgönüllü kuytusunda sıkıntılı 
              yaşamını sürdürenlere katılmıştı. ''Poetry'' dergisinin 1920'lerdeki altın 
              çağında, sayfalarında görünen gencecik ozanlar arasında Ezra Pound, T.S. 
              Eliot, Marienne Moore, Wallace Stevens ve William Carlos Williams gibi 
              imzalar yer alıyordu. Bu ozanların, daha sonraları dünya şiirini yücelten 
              dev yetenekler olduğunu görmüştü Amerikalı şiirseverler. Görkemli yılların 
              ardından, küçücük bir apartman odasına zorlanan ''Poetry'' dergisi, 4 
              kişilik yayın emekçisiyle şiirin erdemli sesini duyurmayı sürdürdü. 
              Kasım 2002 ortalarında, aralık sayısının yoğun uğraşları içinde çalışmakta 
              olan Genel Yayın Müdürü Joseph Parisi , çalan telefonun alıcısını kulağına 
              götürdüğünde inanılması güç bir sürpriz yaşadı. Telefonun öbür ucundaki 
              kişi, mega birimli ABD ilaç ve kimya ürünleri firması ''Eli Lilly'' nin 
              baş avukatıydı ve bu avukat ''Poetry'' şiir dergisine 100 milyon dolarlık 
              bir miras bırakıldığını duyuruyordu. Joseph Parisi, 100 milyon dolarlık 
              mirası bırakanın, ''Eli Lilly'' firmasının baş kalıtcısı şiirsever Ruth 
              Lilly olduğunu öğrendi. 80 yaşındaki milyoner şiirsever büyükannenin 100 
              milyon dolarlık bağışı, dergi emekçilerini neredeyse ruhsal bir sayrılığa 
              zorlayacaktı. Joseph Parisi ve emekçi arkadaşları, coşkuları yatıştıktan 
              sonra şiirsever büyükanneye 80 kırmızı gülden oluşan bir buketle teşekkür 
              ettiler. Yalnız faiz olarak dergiye yılda 7 milyon dolar kazanç sağlayacak 
              olan 100 milyon dolarlık miras ''Poetry'' dergisinin parasal dar boğaza 
              veda edeceğini belirliyordu. 90 yıldır Chicago kentinde yayımlanmakta olan 
              ''Poetry'' , artık yepyeni ve görkemli bir yapıya kavuşacaktı. ''Dünyanın 
              en varsıl yayın kuruluşları'' arasına katılan derginin, birçok şiirsel 
              tasarılara öncülük yapacağını belirtiyor dergi genel yayın yönetmeni. 
              'Şiir Ulusu'nun Chicago'daki utkusu 
              Joseph Parisi, hep parasızlık çeken ozanlara el uzatacağını, onların ilk 
              yapıt çıkarma sorununu hemen çözeceğini belirtiyor. Chicago'da lise yazın 
              öğretmenleri için ''şiir siteleri'' oluşturacak olan genel yayın 
              yönetmeni, ''şiirin yadsınmaz görkemini'' çok boyutlu projelerle sunmayı 
              umuyor. ''Poetry'' dergisinin gelecek tasarıları içinde şunlar yer alacak: 
        
        
              1- Politikaya atılmayı düşünen öğretmenleri ve ozanları desteklemek. 
              2- Her yıl 100 milyon şiir kitabı satın alıp halka ücretsiz dağıtmak. 
              3- Şiiri yayımlanan her ozana, ücretsiz sağlık sigortası. 
              Genel yayın yönetmeni Joseph Parisi, bir şakacı ozanın şöyle bir öneride 
              bulunduğuna dikkati çekti: ''Pasifik Okyanusu ortasındaki Marshall Adası 
              Cumhuriyeti'ni satın alsak çok hoş olur. Bu adanın 'gayri safi iç üretim 
              değeri' 90 milyon dolar olduğu için adaya kolayca sahip olur ve dünyanın 
              ilk 'Şiir Cumhuriyeti'ni ilan ederiz.'' Kuzey Amerika'da, kendilerini 
              özgün bir evrenin bireyleri olarak gören ve sanatsal çevrelerini ''bir 
              ulus'' diye değerlendiren ozanlar, ''Şiir Ulusu'' nun Chicago'daki 
              utkusunu kıvançla kutluyorlar. 
              100 milyon dolarlık bağışı ''Poetry'' dergisine duyuran ''Lilly'' firması 
              avukatı, şiirsever büyükannenin 60 yıl önce dergiye bir düzine şiir 
              yolladığını ve bu şiirlerin hiçbirinin basılmadığını söylediğini 
              belirtiyor. 
        
        
        UYGARLIKLARIN İZİNDE... OKTAY EKİNCİ 
              2002 yılında mimarlık ve kentsel mirasımızla 'Avrupa'nın kültürel ortağı' 
              olduk 
              AB ile uygarca tokalaştık 
              Siyasetçilerimizin yıl sonundaki Kopenhag umutları da boşa çıkarken, 
              Mimarlar Odası ve Tarihi Kentler Birliği gibi ''kültürümüze'' sahip çıkan 
              kuruluşlarımız, AB'deki aynı kurumlarla ''eş saygınlıkta'' beraberlikleri 
              başlattılar... 
              ÇEKÜL'ÜN ÖZVERİLİ KATKILARI - Mimarlar Odası'nın Anadolu kültürlerini 
              kucaklayan etkinliklerini sürekli destekleyen ÇEKÜL Vakfı, Tarihi Kentler 
              Birliği'nin de kuruluşundan bu yana tüm çalışmalarına özveriyle omuz 
              veriyor... Vakfın Beyoğlu'ndaki merkezi (sağda) ile 7 Bölge 7 Kent 
              projesinin "Yılbaşı kartı" olan afişi (üstte) de kentsel korumada "Avrupa 
              ortak peyzaj hedeflerini" yansıtıyor... 
              Sonuna geldiğimiz 2002 yılı, siyaset tarihimize ''3 Kasım Seçimleri'' ve 
              ''12 Aralık hüsranı'' yla geçiyor... 
              Politikası ne olursa olsun, uzun yıllar sonra iktidara tek partinin 
              geçmesi kimileri için yeni bir ''umudun'' dayanağı oldu... Hemen ardından 
              Kopenhag 'da alınan ''umut kırıcı'' sonuçlar ise aynı siyasi söylemde ''AB 
              sorgulamasını'' öne çıkardı... 
              Ne var ki tarihin sadece siyasi süreçlerden ibaret olmadığını, özellikle 
              uygarlık tarihinin temelinde ''düşünsel ve kültürel birikimlerin'' 
              yattığını bilenler için bu sonuçlar pek de ''yas tutulacak'' türden 
              değil... 
              Çünkü yine 3 Kasım ve 12 Aralık'ın art arda yarattığı siyasi tablo; 
              ''içerde laiklikten, dışarıda da Batı'dan uzaklaşma'' kaygısını yaratsa 
              bile, 2002 yılında bu siyasal süreçlerden ''bağımsız'' gerçekleşen kimi 
              yakınlaşmalar, tam tersi bir gelişmenin de ''kimlikli beraberlik'' içinde 
              gerçekleşmesini sağladı... 
              'Mimarların' yakınlaşması... 
              Örneğin, öteden beri Türkiye'deki mimarlık mirasının ''kültür ve inanç 
              ayrımı yapılmadan'' korunmasını ve bu zenginliğin tüm insanlık için 
              ''ortak değerler'' olduğunu ödünsüz savunan Mimarlar Odamız, aynı ilkeleri 
              Avrupa Birliği (AB) politikalarına taşıyan Avrupa Mimarlar Konseyi 'nin 
              (Architects Counsil of Europe-ACE) tüm çalışma ve etkinliklerine 2002 
              yılında ''resmen'' katılmaya başladı... 
              Böylece siyasilerimiz "takvim" peşinde koşarken mimarlarımız "ortak 
              geleceği" konuşuyorlar. 
              Mimarlar Odası adına 2002 yılı boyunca ACE'nin değişik ülkelerdeki 
              toplantılarına katılanlardan Prof. Dr. Günhan Danışman , bu ilişkilerdeki 
              temel konuları içeren raporlarında özetle diyor ki: ''Özellikle kültür ve 
              çevre değerlerine duyarlı bir kentleşme için Türkiye'de siyasilere karşı 
              sürdürdüğümüz çabalar, Avrupa'nın birçok ülkesinde resmi hükümet 
              politikalarına dönüştürülüyor...'' 
              Nitekim, yine ACE'nin 26- 27/Nisan/2002 günlerinde Belçika'nın başkenti 
              Brüksel 'deki toplantısında, AB Parlamentosu'na ''Avrupa Kanunu taslağı'' 
              olarak sunulmak üzere hazırlanan ''AB'de mimarlık direktifi'' çin 
              öncelikli kural, bu konudaki daimi komisyon sözcüsü Adrian Joyce 
              tarafından özetle şöyle vurgulanıyor: ''En önemli hedef, doğal ve kentsel 
              çevre ile tüketicinin korunmasını sağlayan bir mimarlık hizmetini 
              sağlayacak düzeni kurmaktır...'' 
              Benzer şekilde yine A. Joyce, 25-27/Ekim/2002'de, ünlü mimar Alvar Alto 
              'nun kenti olarak tanınan Jyvaskyla 'daki (Finlandiya) çalışmalarda da 
              ''AB Mimarlık Stratejileri'' için belirlenen ACE yaklaşımlarında özetle 
              şunları öne çıkartıyor: 
              ''Birçok değişik kültürü ve geçmiş görgü, gelenek ve eğitim birikimini bir 
              araya getiren ACE, bu yapısıyla ''Avrupa mimarı'' kimliğinin 
              oluşturulmasına da başlıca katkıyı yapıyor...'' 
              'Tarihi Kentlerin' ortaklığı 
              Mimarlık alanında AB ile işte böylesi bir ''kültürel ortaklık'' süreci 
              gelişirken, ''kimlikli kentleşme'' hedefinde de yine ''kültürel mirasın 
              ortaklığı'' ilkesinden beslenen bir yakınlaşma 2002'de ''kurumsallaşmaya'' 
              başladı... 
              Ülkemiz kentlerinin ''tarihsel değerlerini'' koruyarak gelişmesi için 2000 
              yılında kurduğumuz Tarihi Kentler Birliği 'miz (TKB) de yine bir AB 
              örgütlenmesi olan ''Avrupa Tarihi Kentler ve Bölgeler Birliği'' (European 
              Association of Historic Towns and Regions- EAHTR) ailesine katıldı... 
              Üstelik ''aday'' olarak da değil, ''tam üyelik'' sıfatı ve 
              sorumluluğuyla... 
              Böylece, ülkeyi yönetenler, Türkiye'nin AB ortaklığı hedefindeki ''siyasi 
              kriterler'' için hâlâ ''çekimserliğin'' girdabınada sürüklenirlerken, 2 
              yıl içinde üye sayısı 60'tan 100'e çıkan TKB, kentlerimizi yönetenler ise 
              aynı ortaklığın ''kültürel kriterlerini'' temel alarak, ''kişilikli 
              beraberlik'' sürecinin yüzümüzü ağartan sonuçlarını alıyorlar... 
              TKB'nin yayın organı Yerel Kimlik dergimizin Aralık/ 2002 sayısında (6. 
              sayı), EAHTR üyeliğiyle ilgili yazışmalar ve yine EAHTR'nin ''tüzüğü'' 
              var... Avrupa'daki tarihi kentler dayanışmasının resmi belgesi olan 
              tüzüğün amaç maddelerindeki vurgulamalar arasında da şunlar yer alıyor: 
              ''Kültürel mirası korumanın, ekonomik ve sosyal gelişmeyi arttırdığı 
              inancına dayanarak, tarihi kentlerin yaşamsallığını ve kalıcılığını 
              geliştirmek (...) Tarihi kentlere ilişkin Avrupa Ortaklığı'nı 
              desteklemek...'' 
              Nitekim, EAHTR Genel Sekreteri Brian Smith 'in, TKB Başkanı ve Bursa 
              Büyükşehir Belediyesi Başkanı Erdoğan Bilenser 'e gönderdiği 28 Şubat 2002 
              tarihli ''üyeliğin uygunluğu'' yazısı da bu iki kuruluşun birlikteliğinin, 
              aynı zamanda bir ''Avrupa Ortaklığı'' sürecinin ''uygarlık ve kültür 
              birikimleri alanında'' resmen başladığını belgeliyor... 
              Bilenser de aynı süreç için özetle şu değerlendirmeyi yapıyor: ''Bu 
              üyeliğimiz, geleceğimizi de kimlikli bir evrenselliğe taşıyacaktır... 
              Çünkü kentsel ve mimari mirasımızla artık Avrupa ve tüm insanlığın 
              kültürel ortağıyız... Bu değerlerimizi korumak ise AB ve dünya ailesindeki 
              yerimizi saygınlaştıracak, güçlendirecektir...'' 
              Darısı siyasetçilerimize... 
              Evet... Geride kalan 2002 yılı iç siyasette sanki ''gerileme'' , dış 
              siyasette de ''yalnızlaşma yılı'' gibi geçti.. 
              Ancak, ulusal meslek siyasetlerini ''yurt ve toplum değerlerini savunma'' 
              üzerine kuran Mimarlar Odamız ile Tarihi Kentler Birliğimiz, bu sürecin 
              tam tersi gelişmelere imza atarak AB organlarında şimdiden yerlerini 
              aldılar... 
              Hem de ''yalvararak'' değil; tarihsel birikimlerimizi sahiplenmenin 
              yarattığı evrensel bir saygınlık içindeki ''ortaklık'' ağırlıklarıyla... 
              Yıllardır "medeniyetlerimizi buluşturalım" diyen siyasiler, bunu ille de 
              "İslamiyet ve Hıristiyanlık" yakınlaşması şeklinde değil, daha köklü 
              bağları olan "Anadolu ve Avrupa" arasında kültürel tokalaşma olarak 
              görebilseler, aynı ortaklığı resmi ilişkilere de taşıyabilirler. 
              Bilmem siyaset ve iş dünyamız da işte bu gerçeği hiç değilse 2003'ten 
              itibaren rehber alıp, ancak uygarlık değerlerini koruyan ülkelerin Avrupa 
              ve insanlık ailesinde de söz sahibi olabileceğini artık kavrayabilecekler 
              mi?.. 
        
        
        
        
