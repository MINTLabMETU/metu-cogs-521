                       
        
        
                
             haber
                   
        YSK'nin Anatomisi... 
              Siirt seçimlerinin iptali ve ardından YSK'nin (Yüksek Seçim Kurulu) 
              yenileme kararı, tartışmalı bir ortamı da beraberinde getirdi. Verdiği 
              kararlar birçok kesimde kuşku ile karşılanması bir yana yüksek siyaset 
              kurulu diye nitelenmesine neden oldu. Zira verdiği kararlar değişmez 
              ilkelerden çok, güncel olaylar ve kişilere göre olmaktadır. Çoğunluk 
              kamuoyu verilen kararları, adamına ya da olayına göre verilmiş kararlar 
              olarak değerlendirmektedir. Kamuoyunda güvensizliğe ve tartışmaya neden 
              olan kurulun, kuruluş ve görevleri hakkındaki yasal dayanaklara göre 
              anatomisini kısaca görelim. Ondan sonra değerlendirmeyi kişilerin kendi 
              usuna bırakalım. 
              Yüksek Seçim Kurulu'nun kuruluş dayanağı, anayasamızın 79. maddesidir. 
              Seçimlerin genel yönetim ve denetimi başlığını taşıyan madde, seçimlerin 
              yargı organlarının genel yönetim ve denetimi altında yapılacağını 
              buyurmaktadır. Devamında, genel olarak görevleri sayılmakta ve 
              Yargıtay'dan 6, Danıştay'dan 5 üyenin gösterilmesi ile 4'ü yedek olmak 
              üzere 7 asil üyeden oluştuğu, bunların kendi aralarında bir başkan bir de 
              başkanvekili seçmeleri öngörülmüştür. Kararları aleyhine başka bir yere 
              başvurma olanağının olmadığı, görev ve yetkilerinin kanunla düzenleneceği 
              de aynı maddede yer almaktadır. ''Kanunla düzenlenir'' demekle akla ilk 
              gelen yüksek yargı organlarında olduğu gibi bağımsız bir kuruluş kanunu 
              yoktur. Kuruluş görev ve yetkilerini belirleyen yasal dayanak 298 sayılı 
              Seçimlerin Temel Hükümleri ve Seçmen Kütükleri Hakkındaki Kanun'dur. 
              Anılan yasanın 11. maddesi YSK'nin kuruluşunu, 14. maddesi ise görev ve 
              yetkilerini anayasanın yukarıda kısaca belirtilen kuralları doğrultusunda 
              düzenlemektedir. Bu nedenle ayrıntı bilgiye gerek yoktur. Görev ve 
              yetkileri, seçim işlerinin kırtasiyeciliği ile itiraz ve şikâyetlerde ve 
              seçime katılma ya da katılmama onularında partiler ya da adaylar hakkında 
              son ve kesin karar verme diye özetlenebilir. Görev ve yetkileri bu şekilde 
              belirtilen YSK, uygulamalarını ise 2839 sayılı Milletvekili Seçimi 
              Kanunu'nda belirtilen konu ve ilkelere göre gerçekleştirir. Nitekim Siirt 
              seçimlerinin iptali ve yenilenmesi kararı da anılan yasanın 39. maddesi 
              doğrultusunda olmuştur. Bu verilere bakıldığında YSK, yargı erki 
              içerisinde ve yüksek mahkemeler arasında sayılmamaktadır. Zaten kuruluş 
              dayanağı olan anayasa maddesi ise anayasanın yasama erki bölümünde yer 
              almıştır. Anayasanın 79. maddesinde yer alan seçimlerin ''yargı 
              organlarının yönetim ve denetiminde yapılır'' ilkesi ile YSK'nin yüksek 
              yargı organları arasında sayılmaması bize göre çelişkidir. YSK'nin başkan 
              ve üyeleri ile öbür seçim kurulları başkanlarının yargı mensubu ve verilen 
              kararların yargı kararları benzeri olmalarının, böyle bir adlandırmaya 
              neden olabildiği düşünülebilir. Ancak YSK, anayasamızın belirttiği yüksek 
              mahkemeler arasında sayılmamıştır. Gelelim iptal edilen Siirt seçimlerine: 
        
        
              İptalinin doğru ya da yanlış olup olmadığı tartışmasına girecek değiliz. 
              Ancak yasanın öngördüğüne göre, seçimin iptal kararı ile birlikte ilan 
              edilip, ilandan sonraki altmışıncı ilk pazar günü yapılması yasal 
              zorunluluktur. Ayrıca bu bir araseçim olmayıp yine YSK'nin kendi kararı 
              gereği seçimin yenilenmesidir. Bunun da anlamı, seçimin ilk yapıldığı 
              günkü koşullarda hiçbir değişiklik yapılamadan o günkü koşullarda 
              yenilenmesidir. Durum böyle olunca YSK görevlilerinin ikide bir yeni 
              kararlarla kamuoyu önüne çıkıp söylemlerde bulunmaları Cumhuriyet 
              Başsavcısı'nın görevi gereği yaptığı işlemler karşısında tavır almaları, 
              sanki bir kişinin ya da bir olayın sözcülüğünü yapar gibi söylemlerde 
              bulunmaları yadırganmaktadır. Aynı zamanda yansız olması gerekli bir 
              organın inandırıcılığını da büyük ölçüde aşındırmaktadır. Bütün bu olumsuz 
              görüntüler önlenmediği sürece, kamuoyunda yüksek siyaset kurulu 
              yakıştırmalarının önüne geçileceği kuşkuludur. 
              Dr. Cengiz ABBASGİL Hukukçu 
        
        
        Tüm Sorunların Çözümü Nutuk'ta... 
              Türkiye'yi yönetmeye çalışanlar Nutuk'u (günümüz diliyle SÖYLEV'i), 
              1923'lerin Meclis zabıtlarını bir kez daha okuyarak kafalarındaki 
              karışıklığa son verebilirler. Cumhurbaşkanlığı ve Silahlı 
              Kuvvetlerimizdeki kararlılığın, sabır ve sükûnetin nedenini de anlamış 
              olurlar. 
              Uluslararası sermayenin vıcık vıcık petrolle kaplı labirentlerine 
              girdiğimiz, ya da zorla iteklendiğimizden bu yana, Türkiye'nin sorunları 
              giderek karmaşıklaştı. Ülkeyi yönetenlerin de kafası karıştı. Ulusal 
              istenci dikkate almayan siyasetçi ve onların güdümündeki partiler, bu kafa 
              karışıklığının bedelini son seçimlerde oyların üçte birini alan bir 
              partiyi tek başına iktidara getirerek ödediler. Yeni hükümet, yenilenmiş 
              TBMM'de gözlerini labirentte açtı, sorunları da kucağında buldu. Kofi 
              Annan , Kıbrıs ile ilgili çözüm planı üzerinde 28 Şubat'a kadar anlaşmaya 
              varılmasını istiyor. Kuzey Kıbrıslılar, ''Biz Türk değil, Kıbrıslıyız, 
              AB'yi isterük..'' diye tutturunca, ''Halkın demokratik sesine kulak vermek 
              gerekir'' diyerek dayatmaya da başladı. Ecevit kırılmakta haklı! EOKA 
              çetelerinin bir banyo küvetinde, çocukları ile birlikte katlettikleri Türk 
              annesinin fotoğrafını gördüğümüzde Sincanlı'da kaymakamdım? Kıbrıs 
              Türkleri bu vahşetten kurtulsun diye harman harman gezerek buğday 
              toplamış, ordumuza katkıda bulunmaya çalışmıştık. Bayrak Radyosu'nun 
              ''Gözümüz yollarda, Türk uçakları ne zaman Kıbrıs semalarında uçacak?'' 
              yollu ağlamaklı seslenişine, Silahlı Kuvvetlerimiz yanıt vermiş, 
              soydaşlarımızı benliklerine, hürriyet ve bağımsız devletlerine 
              kavuşturmuştu. Kurdukları devletin memur maaşlarını da yıllardır Türkiye 
              ödüyor! Yunanistan, MEGALO İDEA'sından iki yüz yıldır vazgeçmediği, bir 
              adım geri atmadığı halde, bugün Türkiye'de de, Kıbrıs'ta da kafalar 
              karışık. 
              ABD, Saddam 'ı alaşağı etmek, Ortadoğu'nun petrol haritasını yeniden 
              çizmek için kararlı. CHP Genel Başkanı Baykal, ''Güneydoğu iki bayrağı 
              birden kaldırmaz'' dese de hükümet, USA'nın, asker ve uçaklarını 
              Türkiye'de konuşlandırmak konusundaki diretmelerine yanıt vermekte 
              zorlanıyor. Tabanı, Meclis'teki milletvekilleri bir yana, demokratik kitle 
              örgütlerinin, yurttaşların büyük çoğunluğu bu anlamsız savaşa karşıyken, 
              TBMM'ye dahi bilgi verilmeden kapalı kapılar ardında pazarlıklar sürüp 
              gidiyor. Borsa'nın yüreğinden çok, yurttaşın yüreği kıpır kıpır... 
              AKP Genel Başkanı R. T. Erdoğan , Amerika'dan Çin'e, oradan Davos'a 
              dolaşıp önüne serilen kırmızı halılardan geçerek, devlet ya da hükümet 
              başkanlarınca karşılanıp, oralarda Türkiye adına konuşup, müzakerelerde 
              bulunuyor! Kırk yıl önce Devletler Hukuku derslerinde böyle bir ''örnek 
              olay'' okutmamışlardı bize. Kimseden ses çıkmadığına göre belki şimdilerde 
              okutuyorlardır. 
              İhale Yasası bir Meclis'e, bir komisyona inip çıkıyor, iş çevreleri bir 
              öyle bir böyle konuşuyor, kafalar karışık! 
              Sigaradan ekmeğe her şeye zam. Yurttaş seçim meydanlarındaki vaatler ile 
              uygulamalar arasındaki farklılığa bakıyor, yüreği daralıyor. Onların 
              kafası yıllardır karışık. 
              16 Şubat 2002 tarihli Hürriyet gazetesinde Bekir Coşkun durumu ne güzel 
              özetlemiş: ''Adriyatik'ten Çin Seddi'ne kadar teorisi, en azından 
              keşmekeşlik açısından gerçekleşti sayılır.'' 
              Umutsuzluğa düşmemek gerekir. Türkiye'yi yönetmeye çalışanların, 
              sorunların çözümüne uğraşırken daralanların yararlanacakları en akılcı, 
              geçerli, kalıcı, ulusalcı, çağdaş direktif ve çareler Çin Seddi'nde değil, 
              ellerinin altındaki, TBMM'deki Meclis Kütüphanesi'nde, okuma fırsatı 
              bulamadılarsa ya da okudukları belleklerinden silindiyse, Nutuk 'u 
              (günümüz diliyle SÖYLEV'i), 1923'lerin Meclis zabıtlarını bir kez daha 
              okuyarak kafalarındaki karışıklığa son verebilirler. Cumhurbaşkanlığı ve 
              Silahlı Kuvvetlerimizdeki kararlılığın, sabır ve sükûnetin nedenini de 
              anlamış olurlar. Önerim, Atatürkçülüğü kimseye bırakmayan kimi kişi ve 
              kuruluşlar için de geçerlidir. 
              Yazımızı, Atatürk 'ün 1919 Ekim ayında sadrazam olan Ali Rıza Paşa ve 
              benzerlerini eleştirirken söyledikleri ile bitirelim: 
              ''Devletin içine düştüğü dağılış durumunun derinliğini ve korkunçluğunu 
              göremeyen mutsuzlar, doğal olarak gerçek ve güvenilir çareyi görmemek için 
              gözlerini yumarlar. Çünkü, o gerçek ve güvenilir çare, kendilerini daha 
              çok korkutur.'' 
        
        
        Sıcaklık da düşecek 
              Lodos uyarısı 
              Yurt Haberleri Servisi - Sağanak yağış, Antalya'nın Manavgat ve Serik 
              ilçelerinde zarara yol açarken, hava sıcaklığının bugün Trakya ve 
              Marmara'da, yarın da kuzey ve iç kesimlerde 6-8 derece azalacağı 
              belirtildi. Şiddetli lodos yüzünden boğazlardan geçemeyen yaklaşık 50 
              şilep ve tanker, Şarköy açıklarında sabahladı. Antalya'nın Manavgat 
              ilçesinde önceki gece başlayan şiddetli yağış nedeniyle, Beşkonak 
              yöresinde 7 köy yolunda heyelan meydana geldi. Serik'te de yüksek 
              kesimlerdeki karların erimesiyle meydana gelen sel, ekili alanlar, seralar 
              ve konutlarda zarara neden oldu. Töngüçlü Köyü'nde 1 köprü yıkıldı, 3 
              köprü hasar gördü. ıMeteoroloji uzmanları, şiddetli lodosun bugün batı ve 
              orta bölgelerde yeniden etkili olacağını söyledi.Yer yer fırtına şeklinde 
              esecek lodosun hızının saatte 80-100 kilometreye ulaşacağı tahmin 
              ediliyor. 
        
        
          İnişe geçtiği sırada düşen Columbia'da bulunan 7 mürettebattan kurtulan 
              olmadı 
              Uzay mekiği Teksas'a düştü 
              *Columbia uzay mekiği 16 günlük bilimsel gezisini tamamlayıp inişe geçtiği 
              sırada havada infilak ederek parçalandı. 
              Dış Haberler Servisi - Uzay mekiği Columbia, Florida Kennedy Uzay 
              Merkezi'ne ineceği sırada parçalanarak Teksas yakınlarına düştü. Mekikte 
              bulunan 7 astronottan kurtulan olmadığı bildirildi. 
              Uzay mekiği Columbia 16 günlük bilimsel gezisini tamamlayıp inişe geçtiği 
              sırada havada parçalanarak düştü. Mekikte bulunan mürettebattan Kaptan 
              pilot Rick Douglas Husband ile İlliam McCool , Michael Anderson, Hint 
              asıllı astronot Kalpana Chawla, David Brown, Laurel Clark ve İsrailli İlan 
              Ramon kurtulamadı. 
              ABD Ulusal Havacılık ve Uzay Dairesi'nden (NASA) alınan bilgiye göre, uzay 
              mekiği Columbia arasındaki bağlantı, inmesi için belirlenen süreden 16 
              dakika önce kesildi. Bu arada mekikte patlama meydana geldi. Bunun üzerine 
              NASA, mekiğin iniş alanını kapsayan bölgede ''acil durum'' ilan etti. 
              Florida Kennedy Uzay Merkezi'ne inmesi beklenen Columbia, parçalanarak 
              düştü. 
              Columbia'nın, düşmesinden sonra, ilk küçük enkaz parçasının Texas 
              eyaletinin kuzey orta kes iminde Dallas-Fort Worth bölgesinde bulunduğu 
              açıklandı. NASA'nın açıklamasına göre, bölgeye acil olarak arama-kurtarma 
              ekipleri sevk edildi. Bu arada bölge sakinleri, ''enkazın zehirli 
              olabileceği'' yolunda uyarılırken çok sayıda askeri birlik de, mekiğin çok 
              geniş alana yayılan enkaz parçalarını saptamak için harekete geçti. 
              Uzay mekiği Columbia'nın inişe geçerken parçalanması ABD'nin yanı sıra 
              İsrail ve Hindistan da derin üzüntü yarattı. 
              ABD Başkanı George W. Bush 'un çalışma makamı ve ikametgâhı Beyaz Saray 
              dahil, resmi binalarda bayraklar yarıya indirildi. 
        
        
        Yakınları işyeri sahibini suçladı 
              Göçük altındaki 4 işçiye ulaşılamadı 
              İstanbul Haber Servisi - Gaziosmanpaşa'da Cebeci Mevkii'ndeki Sitaş 
              Madencilik'e ait taşocağında önceki gece meydana gelen göçükte kalan 4 
              işçiye dün ulaşılamadı . İşçi yakınları, binadaki çatlaklar nedeniyle 
              işyeri sahibini uyardıklarını, göçüğe ihmal ve dinamit yerleştirmek için 
              açılan galerilerin neden olduğunu öne sürdüler. Jeoloji Mühendisleri Odası 
              İstanbul Şube Sekreteri Tahir Öngür , Gaziosmanpaşa Sultançiftliği 
              bölgesinde çok sayıdaki taşocağının denetimden uzak olduğuna dikkat çekti. 
        
        
              Gaziosmanpaşa Cebeci Mevkii'ndeki taşocağının üst tarafında bulunan, 
              işçilerin kaldığı 2 katlı bina, yağmurun yumuşattığı zeminle birlikte 
              yaklaşık 50 metre aşağıya kaydı. Taşocağının üzerine yuvarlanan ve toprak 
              altında kalan binada bulunan 9 işçiden 5'i dışarı çıkmayı başarırken Murat 
              Balcı , Mustafa Akyıldız , Ali Doğan ve Mehmet Köksal toprak altında 
              kaldı. 
              İş makineleriyle sürdürülen ve gece ara verilen çalışmalar, sabah 
              saatlerinden itibaren gün boyu sürdü. Akşam saatlerinde durdurulan arama 
              çalışmalarına bu sabah yeniden başlanacak. 
              Göçük altında kalan 45 yaşındaki 5 çocuk babası Murat Balcı'nın olay 
              yerine gelen eşi Rukiye Balcı ile çocukları arama çalışmalarını gözyaşları 
              içerisinde izledi. Balcı'nın yakınları, kazaya, dinamit yerleştirmek için 
              açılan galerilerin neden olduğunu öne sürerken taşocağı sahibinin 
              iddiaları reddettiği öğrenildi. 
              Göçük tehlikesinin devam ettiği belirtilen ocakta, İstanbul itfaiyesine 
              ait araçlar ve ambulanslar olay yerinde bekletildi. 
              Toprak kaymasının olduğu bölgedeki yüksek gerilim hatlarını inceleyen 
              TEDAŞ görevlileri de göçüğün hatlar için tehlike yarattığını, olası başka 
              çökmelerde hattın zarar görmesini önlemek için gerekli önlemlerin 
              alınacağını belirtti. 
        
        
        Songül Bakire Olmak Zorunda mı? 
              Songül Güçlü' nün Dışişleri Bakanı Yaşar Yakış' ın sekreteri olduğu 
              söyleniyor. Birçoğunuz gibi ben de Songül'ü tanımıyorum. Fakat gazetelerin 
              onun hakkında yazdıkları nedeniyle bir anda, istemediği halde hepimizin 
              tanıdığı birisi haline geldi. Bir gazete, Songül'ün Dışişleri Bakanı 
              Yakış'ın sevgilisi olduğunu yazdı. Yakış'ın bu aşk nedeniyle eşi 
              tarafından terk edildiği de aynı gazetenin haberleri arasındaydı. Medyamız 
              ve dedikoduya düşkün halkımız nedeniyle son derece kişisel olması gereken 
              bir sorun gazetelerin manşetlerine taşınıverdi. 
              Siyasetçilerin yaşamlarının ve de özel yaşamlarının medya tarafından 
              didiklenmesi artık dünyanın her tarafından normal karşılanan bir iş haline 
              geldi. Artık buna karşı koymak mümkün görünmüyor gibi. Ancak özel yaşam 
              konusunda yapılacak haberler için biraz daha özenli olunması gerekmiyor 
              mu? Yaşar Yakış eşiyle sorun yaşayabilir, başkasına âşık da olabilir. 
              Bunların hepsi insani konular. Bu konuda haber de yapılabilir. Bu tür 
              haberleri iyi incelemek ve de bu kadar büyütmemek gerekiyor. En ciddi 
              görünen gazetelerin bu tür konuları manşetlere taşımaları, mesleğin 
              ciddiyetini ve güvenilirliğini zedeliyor. 
        
        
              İşin bir başka boyutu ise bu tür haberlerde kendilerini koruyamayacak 
              durumdaki insanların sıkıntısıdır. Örneğin sekreter Songül'ün durumu. 
              Sekreter Songül, kendisini nasıl savunacak? Onun ağzından bazı haberler 
              yazıldı. Onun şöyle dediği söylendi: ''Yaşar Yakış benim akrabam, üstelik 
              dedem yaşında.'' Bunların doğru olup olmadığından ben bir gazeteci olarak 
              şüpheliyim. Artık vatandaşı düşünün. İnsanlar neden bu kadar insani bir 
              konuda medya tarafından vahşice köşeye sıkıştırılıyor. Songül isterse 
              dedesi yaşındaki ya da babası yaşındaki bir erkekle de beraber olabilir. 
              Buna kimse karışamaz. Tercih onun tercihi olarak kalır. 
              Yaşar Yakış'ın gazete haberlerine dayanan ve mahkemeye sunduğu söylenen 
              dilekçesi de içler acısı. İddiaya göre Yakış, yeğeni Songül'ün bakire 
              olduğunu bir doktor raporuyla mahkemeye sunmuş. Böylece ikisi arasında bir 
              ilişki olmadığını, bu raporla da kanıtlamaya çalışmış. Tam bir ayıp tam 
              bir utanç. Songül'ün bakire olup olmadığından kime ne? Bir gazete iddiada 
              bulunuyorsa mahkemede bunu kanıtlamak gazetenin görevi. Songül'ün de 
              Dışişleri Bakanı'nın da böyle bir zorunluluğu yok. 
              Bir genç kadının bakire olup olmadığı, yalnızca onu ilgilendirebilecek bir 
              sorunken medyanın anlamsız magazin sarhoşluğu, bir Dışişleri Bakanı'nın 
              işgüzarlığı yüzünden mahkemelere intikal ediyor. (Bütün bunları gazetenin 
              bakire raporu haberinin doğru olduğu varsayımına dayanarak yazıyorum ve bu 
              haberin de doğru olmayabileceği şüphesini içimde taşıdığımı da 
              gizlemiyorum.) Her zaman erkeklerin kadınlar üzerinden tartışma ve iktidar 
              mücadelesi yürütmesi olgusuna alışık olduğumuz için bu haberi de normal 
              karşılayabiliriz. Bu olayda kadınlar açısından son derece itici bir 
              yaklaşım olduğunu görmeliyiz. Ortada evli bir erkek var. Eğer bir sorun 
              varsa asıl erkeği ilgilendiriyor. Ancak iş dönüp dolaşıp yine kadına 
              geliyor, tıpkı türban sorununda veya başka sorunlarda olduğu gibi. 
        
        
              Songül hakkında manşet haber yapan erkek yönetmenlere soruyorum: Songül'ün 
              yerinde olmak ister miydiniz? Songül'ün bir yakını olsanız ne yapardınız? 
              Songül'ün doktora götürülüp bakire olup olmadığını kanıtlamak amacıyla 
              kontrol edilmesine gönlünüz razı olur muydu? Kabul edelim ki bu ülke erkek 
              egemen bir ülke, bu ülkenin gazeteleri maçoluk mantığıyla haber yapıyor. 
              Kabul edelim ki bu ülkenin siyasetçileri maço, siyasetlerini kadınları 
              küçümsemek üzerine kuruyorlar. Siz Songül'ün yerinde olsaydınız ne 
              yapardınız? Bakire olduğunuzu kanıtlamaya çalışır mıydınız? Onun bakire 
              olup olmadığı, neden bu toplumu ilgilendirsin ki! Onun ne yaptığını veya 
              yapmadığını bize kanıtlaması gerekmiyor ki! 
              Bu tür haberleri yapan gazeteciler, bu tartışmayı bu haberleri bir de 
              kendilerini Songül'ün yerine koyarak gözden geçirseler iyi edecekler. 
              Belki o zaman ne yaptıklarını daha iyi anlayacaklar. Eğer Yaşar Yakış 
              böyle bir raporu mahkemeye sunduysa kendisini de kınıyorum, ayıplıyorum. 
              Bütün gazeteciler ve erkekler adına Songül'den özür diliyorum. 
        
               
        
        
