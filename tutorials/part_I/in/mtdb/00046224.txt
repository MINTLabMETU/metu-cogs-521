                           
             Reçine Kokuyordu Helin
             Suzan Samancı
                   
                Öykü
                   
        Harflerin bazılarını tanıyormuş. Çatlak elini ağzına siper yaparak, "Tarak şeklinde olan "E" değil mi?" dedi. Annemden korkmasam ona okuma yazma öğretirdim. Babam da yorgun argın gelip hemen yatıyor, bazen onu göremiyorum bile.
        Berçem'e her, gün okuldan fıstıklı çikolata getiriyorum. En çok kavun kokulu sakızları seviyor. "Bostan kokulu sakız," diyor. Yatakta çikolatasını yerken bir parçasını da ısrarla bana yediriyor, çikolatanın kâğıtlarını annem görmesin diye koynunda saklıyor. Birbirimize sarılıp gülüyoruz, korkuyoruz... 
        Neden hep asık suratlı annem? Hep emirler veriyor, beni hiç öpmüyor. 
        Havalar iyice ısındı, güneş odamızda, açık pencereden taze ot, bahar kokusu doluyor içeriye. Berçem nicedir hasta. Ağır iş yaparken nefesi kesiliyor, dudakları, tırnakları morarıyor, olduğu yere çöküp elini kalbine bastırıyor: Elimle yokladım: çırpınan bir kuş var sanki göğsünde. Annemle babam tartıştılar. "Çekemem hastalıklı kızın derdini, gönderelim!" diyordu annem. Babam: "Yazıklar olsun sana! Yoksulluk, çaresizlik nedir bilmez misin? Ameliyat ettirsek sapasağlam olur," diye söyleniyordu. 
        Bugün Berçem'in annesi geldi. Ayağında mavi lastik, üstünde eski uzunca bir giysi. Beyaz tülbendinin üstüne de siyah bir bant bağlamıştı. Sönük iri gözleri, incecik dudakları vardı. Kapının yanındaki koltuğa ilişip giysisindeki hayalî tüycükleri ayıklıyordu. Babamla uzunca konuşunca, annem sinirlenip bana çatarken, Berçem'in gözleri faltaşı gibi açılıyordu. Bir ara babamla annem odadan çıktılar. Berçem annesine sokuldu. Kendi dilleriyle konuşurlarken Berçem'in gözleri sulandı. Annesi bana bakıp gülümserken Berçem'in başını okşuyor, onu yatıştırmaya çalışıyordu. 
        Berçem gidiyordu işte! Babamın bayramda aldığı, annemin kavga çıkardığı vişne çürüğü kadife takımı vardı üstünde. Ona verdiğim, arkası açık ayakkabılarımı giyerken gülümsüyor, annesi de ellerini belindeki kuşağa sıkıştırmış yere bakıyordu. Babamın uzattığı parayı güçlükle alıp babamın omzuna öpücük kondurdu. Erkeklere olan saygı hareketiymiş. Beni göğsüne bastırırken boğazım düğümlendi. Berçem'e baktım: Soluyarak gözlerindeki yaşları sildi, annemin eline uzandı Berçem. Annem, boğuk sesiyle "İstemez, istemez," deyince annemi öldürmek geçti içimden. 
        Merdiven köşesinde son kez dönüp gülümsemeye çalıştı, başını önüne eğip hızla merdivenden inerken, annemin kestiği saçları omuzlarına dökülmüştü. 
        Annem hiçbir şey olmamış gibi saçlarını bigudilemiş, kalçasını sallaya sallaya gidip geliyor. Karşı evin balkonunda üç kardeş anneleriyle birşeyler yiyorlar. Neden benim kardeşim yok ki?.. 
        
        BEDO USTA 

        Başa vurulan balyozlar, yürekte yırtıcı bir hayvan gibi halay çeker... 
        Dağlarla çevrili ıssız ilçenin bu akşamında, ılık soluklu ilkyaz, binbir ot kokusuyla duygulara uzanırken, kuşlar, dağınık akan bulutlarla oynaşırcasına geniş değirmiler çizerek uçuşuyor. 
        Dar vadi içinde tuğla, taş evler. Mavi yeşil boyalı küçücük pencereler. Çakıl taşlı avlularda tüten tandırlar. Kirli yüzleri, düşük pantolonlarıyla savaşçılık oynayan, şarkılar söyleyip zafer işareti yapan çocuklar. Ciddiyetle kapı önlerini süpüren dar yelekli, kundak başlı ergen kızlar. Kınalı saçlarıyla eşiklerde yün eğiren yaşlılar. Günlerini dermeçatma kahvelerde geçiren avurtları çökük, paslı dişli erkekler... Günlük akışın senfonisi içinde ansızın duyulan silâh sesleri, büyüyen yalnızlığım, zihnime üşüşen düşünceler... 
        Tayin haberiyle haritada yerimi ararken, kafamın içindeki karanlık kapılardan girip çıkan binlerce kuşkulu sorunun yerini alan somut gerçekler. Televizyonda: göynük tenleri; ellerinde kasketleri, yamuk yumuk Türkçe'leriyle kızara bozara konuşan, komedyenlere konu olan bu insanlar, ana dilleriyle ne denli güvenliler... Derste kendi dilleriyle fısıldaşıyor, "Ben, o" gibi sözcükleri "Ben de ji o deji" diye söylerken, bir türlü düzeltemedikleri yanlışlarına tüm doğallıklarıyla, sevimlilikleriyle kahkahalara boğuluyorlar. Resim derslerinde jandarma, kalaşnikov, tank çizen bu çocukların küçücük dünyalarına bunların egemen olması ne acı. Birkaç yerlinin dışında yurdun dört bir yanından gelen arkadaşlar, korkunun sancılarını yaşarken, "Bu ıssız ilçede çürüyoruz," diyen iniltiler, nevrotik bakışlar, okey kâğıt tuzağında çırpınan eller, terhis gününü özlemle bekleyen asker gibi her gün konuşulan tayinler, geri çevrilen dilekçeler, öfkeler... 
        Bu gece Rahmi'lere gidilecek; eşi Tülay, mantı, gül tatlısı yapacakmış. Mutsuzluklarla donatılmış zorunlu ev gezmelerinde, dedikodu olan ikili fısıldaşmalar. Moda sözcüklerin arkasına sığınan bilgiç erkeklerin övgüleriyle güven tansiyonları yükselen ıssız yürekli kadınlar. İçsel yoksunlukları, korkuları yüzlerine yansırken; gerçeklerden kaçmayla bencilliğin, fanatizmin acısını çektiklerinin ayırdında değiller. 
        Tülay o kıvrak devinimleriyle telâş içindedir şimdi. Akşam alacağı övgüler için can alıcı yorgunluğa katlanmak, değişik yemekleriyle başkalarından üstün olma düşüncesi onun için bir yaşam biçimi. Sevinçten ışıldayan gözleriyle, "Bir başka güne su böreği mi, kabak tatlısı mi yersiniz?" diyecektir. Seher, çoğu kez ağlamaktan kızarmış birbirine yakın gözleri, mırıl mırıl konuşmasıyla kabarmayan kekin suçunu buradaki bozuk unlara, karbonatlara yükler. Kereviz, barbunya, karalahanaya olan özlemini anlatırken, boğazı düğümlenir: "Boğuluyorum! Kafese konmuş kuş gibi çırpınıp duruyoruz," der. Ahmet, karısının bu tavrına alaycı bir gülümseyişle: "İstersen istifa edip gidelim," diyecektir. İki çocuk annesi olmasına karşın, incecik bedeniyle güzelliğinin bilincinde olan Afitap, her fırsatta çocuklarının zekiliğinden, ikna yeteneğinden, ona buna bedava yaptırdığı dantellerden, oyalardan söz ederken, her an altedip yönetmeye harcadığı enerjisi zaman zaman yetmez; eşine püskürttüğü çocuksu öfkelerle rahatlamaya çalışırken, çocukluk arkadaşı Muhterem'i de çekiştirmeden edemez. Muhterem'in evlendikten sonra: "Ne oldum delisi" olup eski ezikliğini, mutsuzluğunu kusarcasına çevreye burun kaldırmasına bir anlam veremediğini anlatırken, "Ah ah köklü bir kültür alıp gelişmek apayrı şey," diye söylenir. Yine de Muhterem'siz yapamaz. Dilinden düşürmediği yaş günüyle çevreyi zoraki armağan almaya iten Afitap, kaymakam hanımın aldığı tabloları da belirtmeyi hiç ihmâl etmez. Yeni evliliğinin coşkusunu yaşayan Muhterem'in tek dünyası kocası. Muhterem, onun iyiliğinden, ev işlerine yardımından söz ederken, kibârlaşma uğruna harcadığı o ince çabaya karşın, Orta Anadolu kültürüyle beslendiğini gizleyemiyor. 
         En son gelen Ayten olur; kirli elleriyle hemen lavaboya koşar, boyaların çıkmadığından yakınır, barışık güven yüklü sesiyle; "Zor bir uğraş; ama birşeyler üretmek harika bir duygu," der. Bitmiş olan peyzajlarından, natürmortlarından, Diyarbakır'da açacağı sergiden söz ederken, hep kükreyen, ben olmalıyım diyen Afitap, Ayten'in bu uğraşından duyduğu rahatsızlığı, dinlemeyerek, bakışlarını televizyona çevirerek, ya da yaptığı örgünün ilmeklerini sayarak belli eder. Muhterem de eşini göz hapsine alıp, acaba Ayten'in konuşmalarına karşılık verecek mi tedirginliğini yaşarken, eşi sıkıntıyla bıyıklarını kemirip: "Bugün haberleri izlediniz mi?" diyerek konuyu değiştirmeye çalışır. Seher ile Tülay yapmacık bir gülümseyişle, "Güzel bir ayrıcalık!" derken Ayten bu ucuz kıskançlıkların bilincinde ya uzunca bir süre susar ya da pusuda bekleyen avcı gibi tam fırsatını bulduğu an, o güzel sözleriyle herkeste bir utanç yaratır. Ayten'in kendine olan güveni, düşüncelerini açıkça ifade etmesi; kadınları rahatsız ettiği kadar erkekleri de ediyor. Kırgınlıklarla, yenik susuşlarla biten tartışmalardan sonra camekânlı bölmeye geçiveriyor erkekler: Askerlik ve okul yıllarındaki günlerinden ezber alıntılarla güvenlerini tazeliyor, tuttukları takımın başarısıyla, televizyon başında spor toto-loto sonuçlarıyla sararan umutları tekrar diriliveriyor... 
        Ayten ile köşede sigaramızı içerken, Tülay ikili fısıldaşmalara olan merakını yarım gülümseyişlerle ya da bir türlü bitiremediği Anna Karanina'sından söz ederek gidermeye çalışır. Annelerinin kucağında, kanepe köşelerinde kıvrılıp uyuyan,çocuklar yatak odasına taşınır, uyumayanlar mızırdanır. Sigara dumanıyla yoğunlaşan oda; gece bekçilerinin tiz düdükleri, at arabasının çakıl taşlarındaki tıkırtısını bastıran helikopterlerin sinir bozucu sesi uzaklaşırken, nedensiz susuşlarda Tülay bir kahkaha patlatır. "Biri kız doğurdu," derken, çok çay içmeme takılarak, bana cesaret edip soramadıklarını Ayten'e şakayla karışık sorar: "Resimlerden evlenmeye vakit bulamıyorsun, ne zamana dek bekçiliğinizi yapacağız?" Ayten o rahatlığıyla "Bize göre koca yok! Bulsak hiç bırakmayacağız," demişti bir keresinde. Kadınlarda çok değerli bir hazineye sahipmişçesine mutluluktan gevşeyip, bekârlığımızdan, evde kalmışlığımızdan gizli bir zevk alıyorlar. Bunu fırsat bilen Afitap, küçümseyici bir kahkaha atıp, "Naapsın kızcağızlar, ince eleyip sık dokuyorlar," demişti. Eksiklikler içinde çırpınan, önemsedikleri insanlara olan rahatsızlıklarını "Kızcağız, kadıncağız" gibi sözlerin kurtarıcılığına sığınanlar ne gülünç oluyorlar. 
        Gezme dönüşlerinde çoğu kez Ayten bende kalır; çünkü benim ev daha yakın. Birşeyler atıştırır; kısık müzik eşliğinde geç saatlere dek konuşuruz. Söke'de zeytin pamuk topladığı, çapa yaptığı günleri, üvey babasının hareketlerini, annesinin umarsızlığını anlatırken boğazı düğümlenmiş, gözlerini bir noktaya dikip, "Biliyor musun aslen Tuncelili'yiz. Dersim İsyanı'ndan sonra oradaki insanları zorunlu göçe zorlanmışlar... Ninem ölene dek Munzur çayının nasıl kana bulandığını, bağlarını, bahçelerini anlatıp hep ağlardı..." Bir doğulunun sıcaklığını, saflığını taşıyan karagözlerinden yaşlar usulca inivermişti. 
        Gümüşsü ay ne güzel! Tülaylara gitmek istemiyorum. Beynim uyuşuncaya dek okumalıyım. Bedo Usta, Akriman Anaya da nicedir uğrayamadım; yarın uğramalı... 
        Yusufcuk kuşunun ötüşüyle uyanıyorum. Güneşin sıcaklığı ensemi yakıyor, uzaklardan Kürtçe şarkılar duyuluyor, Bedo Usta'ya uğrayacağımı anımsıyorum. 
        Karşıki dağlardan buğu yükseliyor, beyaz mor çiçekli ağaçlara çocuklar tırmanıyor, ıslak taşlıklar toprak kokuyor, kaşbastılı bir kadın tandırda ekmek pişiriyor, karakolun önünde askerler gidip geliyor. 
        Daracık tozlu parke sokaklara bakan küçücük pencerelerden, avlulardan kaç-göç bakışlı başlar uzanıyor, ara sokaklarda dolaşan peçeli, plastik terlikli ürkek kadınlar, çarşı dedikleri ana caddeye çıkmayı çok büyük bir ayıp sayıyorlar. Kaldırımsız, çukurlarla dolu eğri cadde, alçak bakımsız kumaşçı dükkânlarının camekânlarında renkli canfesler, simli kumaşlar, yemeniler, modası geçmiş büyük tokalı sentetik giysiler,  cırtlak renkli orlonlar, Siirt battaniyeleri, Kürt kilimleri göz dolduruyor. Ötede kasap dükkânının önünde vızıldayan sinek bulutu, dilleri  dışarıda soluyan başıboş köpekler... Sohbet eden, ufacık el radyolarıyla BBC dinleyen kalın bıyıklı erkekler tuhafça bakarken, bu insanların, yabancılara uzak, ürkek; kuşkulu bakışlarını haklı buluyorum. 
        İlçenin bitiminde kayalığın dibindeki kulübe, Bedo Usta'nın içindeki cevheri bilenlerin uğrak yeridir. Yer yer çürümüş tahta kapı yarı aralıktır. Yuvarlak küçücük pencereden sızan güneş, çamur kil ve nem kokusunu daha çok duyumsatır. Taş duvarlardan sarkan örümcek ağları, öten kertenkele, Akriman Ana'nın tezgâhının ritmik sesinin doğurduğu o güzelim kilimler, namazlıklar, Bedo Usta'nın yaratıcı ellerinden çıkan çömlekler, testilere işlenen yılanlı aslanlı figürleri, insani elli yıl öncesine götürüyor gibi... 
        Meyve bahçeleri. Kavak ağaçları doygunca salınıyor. Çakal eriklerine tırmanan çıplak ayaklı çocuklar. Yol ağızlarında karga, nevruz otları, göbelek toplayan diken saçlı küçük kızlar, kollarıyla ağızlarını kapatıp kıkırdıyorlar. İlerdeki mezarlık bugün oldukça kalabalık. Canhıraş çığlıklar yükseliyor. Boyunlarında Kur'anlarıyla, omuzlarında testileriyle gidip gelenler. Kara çarşaflı kadınlar arasında bir kadın, saçını başını yolup ilenir gibi haykırıyor. Öğrencilerimden birini görüyorum; annesine beni gösteriyor; yanıma yaklaşınca soruyorum. Heyecanla, "Bağda vurulmuş!" diyor. Yüreğim burkuluyor, çığlıklara kulaklarımı tıkamak istiyorum. Kulübenin kapısından, beyaz taşların arasındaki kalabalığa bakarken, Bedo Ustanın boğuk sesiyle kendime geliyorum. Akriman Ana, ezikçe, "Hoş geldin!" diyor. Pencereden sızan gün ışığında toz zerrecikleri uçuşuyor, Bedo Usta ufacık testisini parlatıp kulağının arkasından aldığı sigarayı yakıyor, derin bir ah çekip çamur yığınından bir topak alıp makinede döndürürken: "Bizi çorak ıssız bırakıp başımızı kuma gömdüler," diyor. Akıl ve duygunun yoğurduğu bu sözleri akılda tutmak gerek diye düşünüyorum. Akriman Ana, dokuduğu kilimden başını kaldırmadan, "Nicedir gözükmedi," derken dudakları titriyor, başını sallıyor. Yanıt vermiyor, yutkunuyorum. Bedo Ustaya bakıyorum; gün ışığı beyaz kalın kaşlarının gölgesini düşürmüş yüzüne, dudakları usulca kıpırdıyor. "Lâkin acıyla yoğrulmak yüreğimizi çelikleştirdi, yüreğimizdeki sevdayla beslendik dirildik. Nice savaşlar, isyanlar, nice kıtlıklar, nice zulümler gördük. Öte dünya var mı yok mu bilmem! Deste deste güzelliklerdir bu dünya..." 
        Mezarlıktan gelen uğultular, şifalı su dedikleri Sarıçay'ın çağıltısı, leyleklerin takırtısı birbirine karışırken, Akriman Ana yanıbaşındaki testiden su içiyor, "Kırmızı rengim bitti," diye mırıldanıyor. Sisli gözleriyle bana bakıp "Benim cennet yürekli kızım," diyor, "türkünün dediği gibi: Toprak gel gel diye çağırır. Lâkin bunca yıldır anamın, kardeşlerimin öldürülüşünü bugün gibi hatırlarım. İlkteşrinin, yazdan kalma günüydü. Anam o gün arpa unundan çorba yapmıştı; bir de duyduk ki asker sevkıyatı var... Nereye kaçacağımızı bilemedik. Kan gövdeyi götürürken, babamla sazlıkların arasına gizlenip, kulaklarımızı tıkadık... Aylarca dağda bayırda ölüp ölüp dirildik; sonra beylerin yanında ırgatlık yaptık. Bu Türkçe'yi de onların yanında öğrendim." 
        Bedo Usta bileklerinde bikirmiş çamuru sıyırıyor. "Hey hey Artin Ustanın kızı! Baban benim gibi Müslüman bir yetime kol kanat gerdi, ruhuma ışık tuttu; ne çok özledim onu..." 
        Şakaklarına doğru ince terler sızıyor Bedo Ustanın, Akriman Ana'nın dişsiz ağzı kıpırdıyor "Menecik kahvesi yapayım," diye yelteniyor. 
        "Zahmet etmeyin," diye karşı çıkıyorum. 
        Bilge gülümseyişiyle, ellerini peştamalına silip "Ben yaparım," diyor usta. 
        Kahvesinden bir yudum alıp, kısık bakışlarıyla içimi okurcasına: "Uzak diyara ilk kez gelmen küstürmemiş seni," diyor. "Yüreğin yemyeşil sevgi dolu... Kendini seviyorsun. Senin için cennet olmalı yalnızlığın! Yalnızlar yüce dağlar gibidir; ruhları kızarık olgun bir elmadır." 
        Akriman Ana, "Hocalığın tuttu yine!" derken, ustanın bir tek sözünü kaçırmamak için kahvemi içemiyorum. 
        "Peki ya öğrenme?" der demez, aşka gelmiş derviş gibi taa yüreğinden kopup gelen sevdayla: "Öğrenmek ilkin mahpusta acı çekmektir; sonrası arşa yükselmek. Öğrenmeye soyunmak herkesin harcı değildir. Uykusuzluğu, ergen çocuğun asi yüreğini; doğum yapan kadının sancılarını göze alabilmelidirler. Bilmemek, kör bir yılan olmaktır. Bilen kişiler bal arılarıdırlar, renk renk çiçeklerin eğirlerini toplayıp insanlara bal sunanlardır." 
        Boğazım kuruyor, ustanın derin bakışlarından ürküyorum. Öyle ya, bakışlar insanın bir uzantısı değil mi? Düşüncelerini, çamur ve küf kokulu bu odaya gömmesine içerliyorum. Kim bilir!... 
        Ezanın metalik sesi kesik kesik duyulurken, gitmem gerektiğini düşünüyorum. Kalkarken tahta raftaki çamurdan heykelciklere bakıyorum: "Ne güçlü bir demirci!" diye düşünürken; "Kawa" diye fısıldıyor usta, gözlerimin içine bakıyor: "Yüreğimizdeki sevgi kardeşlik kokusu yok olmasın, sarsın yediveren gülleri gibi her yanı..." diyor. 
        Kapıdan çıkarken, Akriman Ana dişsiz ağzıyla bir tarih gibi gülümsüyor.  
        Bedo Usta ağzındaki sigarasıyla "Yeşil yüreğinle gel de gençlik getir bize," derken, ilçenin soluğuyla titriyor, Ayten'in evine doğru yürüyorum... 
        
        RADYODAKİ ANKARA 

        Böğürtlen dikeniyle çevrili bahçelere gizlice girdiğimizde her yanımız çizilirdi; alasulu kayısıları; korukları ceplerimize doldurup kuytu köşelerde yerken; çoğu kez Bekir Amca'ya yakalanırdık. O gün yine suçüstü yakalanmıştık. Korkuyla eve döndüğümde herkes eyvandaydı. Köy muhtarı; kekeleyerek babamın gönderdiği mektubu okuyor, bir yandan da Kürtçe'ye çeviriyordu. Annem, utangaç bir gelin edasıyla gizlice seviniyordu. 
        
        
        