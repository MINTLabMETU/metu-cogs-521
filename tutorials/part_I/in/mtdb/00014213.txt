                           
             
             
                    
                Makale
                   
        Aydınlanmanın, özellikle Fransız Aydınlanmasının en orijinal başarısı Fransız Ansiklopedisi'dir.  Ansiklopedi'nin birinci cildi, "Encyclopédie ou dictionaire raisonne des sciences, des arts et des métiers" (Akla göre düzenlenmiş bilimler, sanatlar ve zanaatlar ansiklopedisi ya da sözlüğü) adı altında 1751 yılında yayınlanmış ve otuzbeş cilt olarak 1780 yılında tamamlanmıştır. (6)
        Ansiklopedinin baş yöneticisi Diderot'dur. Diderot, Ansiklopediyi şöyle tanımlıyor: "Gerçekten de, ansiklopedinin amacı, yeryüzündeki dağınık bilgileri toplamak; birlikte yaşadığımız insanlara, bu bilgilerin genel sistemini açıklamak ve bu sistemi, bizden sonra gelecek insanlara iletmek ve böylece, geçmiş yüzyıllarda gerçekleştirilen çalışmaları daha sonraki yüzyıllar için yararsız şeyler olmaktan kurtarmak ve daha bilgili hale gelen torunlarımızın aynı zamanda daha erdemli ve mutlu olması ve bizim de insan ırkına  lâyık olmayı hak etmeden ölmemizi sağlamaktır." (9)
        Ansiklopedi, 18. yüzyıl Fransız burjuvazisinin aynasıdır. Fransız burjuvazisinin tüm ataklıklarını ve davranışlarının sınırlarını en iyi yansıtan eserdir. Diderot, Ansiklopedinin hazırlanmasında, Alembert ve Buffon gibi bilginlerden, Helvetius gibi maliyecilerden, Tanrıtanımaz düşünürlerden d'Holbach'tan, fizyokrat iktisatçıların temsilcisi Quesnay'den, hatta kısa bir süre için de olsa Voltaire ve Rousseau'dan yararlanmış, böylece aslında kollektif bir eser olan Ansiklopedi, 18. yüzyıldaki fikirlerin bir sentezi niteliğini kazanmıştır.
        Ansiklopediye egemen olan fikirleri şöyle özetlenebilir:
        İnsanları değiştirerek onları mutlu kılmak mümkündür; bu aynı zamanda bir görevdir de. Evren, her şeyin bir zincirin halkaları gibi birbirine bağlı olduğu tek bir mekanizmadan ibarettir. Bu düşüncede, mekanist de olsa, materyalist felsefenin derin izlerini görmekteyiz.
        Faydacılık teorisinin tohumlarını Ansiklopedi'de bulmak mümkündür. Ansiklopedi siyaseti iktisada bağımlı görür. Politikaya iktisadi amaçlar yön verir. Ansiklopedi'ye göre hürriyet aslında iktisadi hürriyettir. Devletin görevi uyruklarına iktisadi hürriyeti sağlamak, yarattıkları ürünlerden yararlanmalarını önleyen engelleri kaldırmaktır. Burada söz konusu olan hürriyetin üretim araçlarına sahip olanların hürriyeti olduğunu, devletin kapitalist piyasa kanunlarının işlemesini önleyen engellerin kaldırılmasıyla görevlendirildiğini belirtmek gerekir.
        Ansiklopedi'nin siyasi alandaki tek kaygısı, dengeli ve sağlam bir yönetimin kurulması,  iktisadî ve kültürel alanlardaki girişimlerin böylece cesaretlendirilmesidir. Genel tutumuyla ne ihtilalci ne de demokrasiden yanadır. Tarihten kopuk, sosyal gelişmelere kapalı bir devlet anlayışına sahiptir. (7)
        Devlet ve siyasal iktidar konusunda Ansiklopediciler'in genel olarak aydın ve bilgili bir hükümdar (aydın despot) yönetimini ya da meşruti monarşiyi savundukları söylenebilir. Bu belki de, düşüncelerini, iktidarın ve din çevrelerinin tehdidi altında özgürce açıklamaktan kaçınmak zorunda kalmış olmalarının bir sonucudur. Ama bu düşünürlerin hemen hepsi, dinin ve devlet işlerinin ayrılmasından; eğitimin ve başka toplum kurumlarının din adamlarının denetiminden kurtarılmasından, yani  lâiklikten  yanadırlar. Onlara göre, devlet toplum yararına çalışmalı; toplumun düzenini ve mutluluğunu sağlamalı; yurttaşların kişisel inançlarına ve düşüncelerine karışmamalıdır. Devletin yetkisi ve görevi, hukuk ve yasa alanına giren etkinlikler ve edimlerle sınırlıdır. Dolayısıyla devlet, yurttaşların yaşamına, ancak bu açıdan ve bu alanda müdahale edebilir. Bu arada, Ansiklopediciler'in, ekonomi alanında, din ve siyaset felsefesindeki kadar eleştirici ve "ilerici" olmadıklarını; genellikle özel mülkiyeti ve ekonomik liberalizmi savunduklarını belirtelim. (9)
        
        Aydınlanma ve bilim

        Aydınlanma çağı bilime hayranlık çağıdır.
        Bütün gözler doğanın, toplumun ve insanın taşıdığı sırlara çevrilmişti: Bu sırları bulup çıkarmak toplumsal bir istek haline gelmişti. Bu nedenle 18. yüzyıl Avrupası bilime tutkundur. Okuma yazma bilen herkes bilginlerin çalışmasını izler. Bilimsel buluşlar, onların yaşamı kökünden değiştireceğine işaret eden uygulamaları, 18. yüzyıl insanının bilime güvenini artırdı.
        Bu bilime aşık yüzyılın bilimsel dünyası ana hatlarıyla şöyle özetlenebilir:
        Matematik: Bu çağda matematikte yeni bir temel ilke bulunmadı. Matematikçiler, pratiğe yönelik çalışmalar yaptılar. Örneğin Mekanik ve Astronominin ortaya koyduğu sorunları çözdüler. Akışkanların hareketini titreşim problemlerini, rüzgarla dolmuş bir dikdörtgen yelkenin biçimini incelediler. Newton'un çalışmalarından yararlanarak sonsuz küçük hesabını geliştirdiler. Matematiği bir araç olarak yetkinleştirdiler. Bu matematikçilere örnek Euler'dir. Tasarı Geometri'yi bu yüzyılda Monge yaratmıştır.
        Astronomi: Bu yüzyılın astronomisinde yıldız bilgin Laplace'dır. Çünkü, Laplace, Güneş sisteminin dengeli, durmuş-oturmuş bir sistem olduğunu gösterdi. Newton'un yaptığı gibi Tanrı hipotezi yapmadı.
        Kimya: 18. yüzyılda kimya doğdu. 18. yüzyıl kimyasının yıldızı Lavoisier idi. Kimya, Lavoisier ile diline, yöntemine kavuştu.
        Doğa bilimi: 18. yüzyıl doğa bilimleri hızla ilerler. Bir jeolog ve antropolog olan Buffon bu yüzyıldaki doğa biliminin çok başarılı ismidir. Buffon, bir doğa tarihi yazdı. 1749-89 arasında 32 cilt yayınladı.
        Sosyal Bilimler: İnsan ve toplum bilimleri de bu çağda ilerlemiştir. İtalyan Vico bu alanın önemli bir ismidir. Sosyolojinin kurucularından sayılır. Vico, toplumların değişiminin teorisini yapmış, toplumların gelişiminin kanununu saptamıştır. Ona göre toplum sıra ile, barbarlık, teokratik aşama, sitelerin aristokratik dönemi, monarşik dönemi izler. Bunlardan sonra geri çekiliş, çözülme ve yeniden başlama evreleri gelir. Değişim çevrimseldir. Ebedi bir dönüştür.
        Ekonomi Politik:18. yüzyılda Ekonomi Politik alanında bilimsel çalışmalar yapılmıştır. Bu alanın ünlü ismi, bu yüzyılda Quesnay'dir. İktisadî Tablo isimli eseri ünlüdür. Marx, bu bilgini, modern ekonominin yaratıcısı sayar ve hayranlığını belirtir.
        18. yüzyıl ekonomistlerinden Turgot ve Gournay, bireyi özgür bırakmak gerektiğine inanıyordu. Sloganları şöyleydi: Bırakınız yapsınlar, bırakınız geçsinler.
        19. yüzyıl liberalizminin gerçek kurucusu Adam Smith de 18. yüzyıl bilginidir. Milletlerin Zenginliği Üstüne Deneme adlı eserinde (1776); "Bu dünya, üretici ve tüketicilerden oluşan geniş bir cumhuriyettir. Birey kişisel çıkarını ayırt edebilir. Onu özgür bırakmak gerekir." diye yazar.
        Fizik: Carno,  termodinamiğin yasalarını buldu. Termometre, bu çağın eseridir. Elektrik üstüne çalışmalar yapıldı. B. Franklin paratoneri buldu. Böylece, tanrısal kızgınlığın bir belirtisi olduğuna inanılan bir doğa olayı aydınlandı. (5)
        Aydınlanma çağındaki bilimsel gelişmeler insanın doğayı daha iyi anlamasını sağladı. Doğayı egemenliği altına almaya başladı.
        
        Aydınlanma devriminin dinamiği

        Feodalitenin bağrında doğan burjuvazi zamanla gelişti. Bu gelişmenin Aydınlık çağındaki evresinden bir ekonomik manzarayı Heaton şöyle anlatır:
        [Yeni endüstriyel düzeni geliştiren veya yaygınlaştıran insanlardan bazıları toprak baronlarıydı. İskoçya, Galler, Silezya ve Rusya'da bunları malikanelerinin maden kaynaklarını, yüksek fırınlar, demir imalathaneleri, levha-kalay fabrikaları ve (Almanya'da) büyük bira imalathaneleri işletirlerken görüyoruz. Bazı endüstriyel girişimciler, aynı zamanda birer  imalâtçı haline gelmiş olan tüccarlardı. Yerli kumaşçılardan yünlü kumaş alıp satan Leeds'li bir tüccar olan Benjamin Gott, 1792 yılında, üretimin her aşamasında bine yakın işçi istihdam eden bir fabrika kurdu. Bunu niye yaptığını soranlara şöyle cevap veriyordu: "Ben tüccar olarak yetiştirildim ve  imalâttan anlamadığım için değil, sermaye sahibi olduğum için bir  imalâtçı haline geldim.  İmalâtın diğer dallarında çalışanların hünerlerinin bedelini ödedim." Bununla birlikte, piyasada sık sık yeteri kadar mal bulamaz duruma düşmesi ve West of England'ın bu ürünlerdeki tekelci konumunu kırabilecek süper kalite kumaş üretme isteği de onu etkilemiş olsa gerektir. İskoçya'da, Amerikan sömürgelerine kumaş satıp karşılığında tütün ithal etmekte olan tüccarlar, denizaşırı ticaretlerini Devrim nedeniyle tam da pamuk makinalarının kullanıma girmeye başladığı bir zamanda askıya alınmış buldular. Bu nedenle sermayelerini deniz aşırı ticaretten bükülmüş ip üretimine veya cam ve demir  imalâtına aktardılar. Bunların en ünlülerinden birisi olan David Dale 1776 yılında New Lanark'da dev bir pamuklu fabrikası kurdu.
        Çoğu ülkelerde de tüccar veya toprak sahiplerine dayanan benzer girişimler bulunabilir. İlk Alman buharlı lokomotiflerinin inşasında toprak baronları ve tüccar çok etkili olmuşlardır; yine Ruhr Vadisinde derin madenleri tüccar geliştirmiştir. İtalyan tüccarlar ve Cavour gibi toprak baronları ipek ve pamuk fabrikalarına para yatırmış ve yönetici ve eğitici olarak İngilizler'i kiralamışlardır. Bütün bunlara rağmen, genelde, toprak baronları başka konularla çok meşguldüler, tüccarlar ise yeterince kârlı ticari alanlara ve endüstriyel üretimin katmerli kaygılarından kaçınacak kadar sermayeye sahiptiler. İnisiyatif ve girişimin çoğu bu nedenle endüstrinin kendi içinden geldi.
        İnisiyatif ve girişimi -kiri, pası, gürültüsü ve kokularıyla- endüstriyel bir atmosferin içinde büyümüş insanlar sağladılar. Demir ustaları kuşaklar boyu demir eriticiliği yapanların veya çivi, zincir, kilit, saat ve benzer araç gereçleri imal edenlerin soyundan geliyorlardı. Wedgwood'un arkasında dört kuşaklık bir çömlekçilik vardı; Boulton'a serpilip gelişen bir iş, Krupp'a (1812-1887) ise Essen'de küçük bir demir atelyesi kalmıştı ailesinden. İlk tekstil fabrikatörleri, birkaç istisna dışında, endüstriyi kulübe veya çiftlik evlerinde daha çocukluklarından itibaren öğrenmişler, putting-out sistemini geliştirmişler veya makinalar yapmışlardı. Samuel Oldknow önce pamuğu bükücülere ve dokuyuculara verdi, daha sonra terkedilmiş bir ipek çekme fabrikasını bir bükme fabrikası haline getirdi ve en nihayet (1790 civarında) dokuyucuları için kulübeleri, Londra'dan getirdiği yoksul çocuklar için yurtları ve diğer işçiler için evleri olan daha büyük bir fabrika inşasına girişti. Radcliffe kendi firmasını kurmaya yetecek paraya sahip olana kadar dokumacı olarak aldığı ücretinden para biriktirdi. En nihayetinde bine yakın  tezgâh çalıştırır hale geldi; büyük bir gururla firmasının "tıpkı  yuvarlanan bir kartopu gibi tek bir iğden veya tek bir tezgahtan" ortaya çıktığını söyleyebilirdi. Tekstil endüstrisi 19. yüzyıl (ve hatta 20. yüzyıl) boyunca hırslı insanlara yukarılara tırmanma olanağı sunmaya devam etti. 1910'da yapılan bir araştırma, bir Lancashire kentindeki 139 pamuklu  imalâtçısından 88'inin işe ücretli işçi olarak başlayan ve "kendini yaratan" insanlar olduğunu ortaya çıkardı. Bu tür fırsatlar sunmada tekstil endüstrisi yalnız değildi.] (10)
        Gelişen burjuvazi,  iktisadî ve sosyal alanda üstünlüğü ele geçirmek, siyasal iktidara el koymak için zincirlerini kırmak, özgürleşmek istedi.  Siyasî iktidara adaylığını koyan her toplumsal sınıf gibi, burjuvazi de yeni bir dünya görüşü, yeni bir felsefe, yeni bir  iktisadî ve sosyal doktrin yarattı. Aydınlanma, burjuvazinin bir sınıf olarak kendini gerçekleştirebilmesi için giriştiği kurtuluş hareketinin ve buna bağlı üst yapı kurumlarının belirli bir tarihsel biçimine verilen isimdir. Yani, Aydınlanma burjuvaziye özgü genel bir dünya görüşüdür. (11)
        
        Ülkemizde Aydınlanma

        Ülkemizdeki Aydınlanmanın değerlendirmesini Hilav'ı izleyerek yapabiliriz.
        [Batı dünyasının ürünü olan düşünce akımları ve bu arada özellikle Aydınlanma, içinden çıkmış olduğu  felsefî bağlama tamamen yabancı ve çoğunlukla karşıt kültür ortamlarına aktarılmak istendiğinde, genellikle yanlış bir kopyaya dönüşüyorlar. Doğu'nun genellikle akılsal düşünce geleneğinden yoksun, özgür düşüncenin ve eleştirinin ne olduğunu bilmeyen bireysiz ve felsefesiz toplumlarında bu durum açık bir biçimde kendini gösterir. Herhangi bir sanayi ürününü ithal edip sahiplenmek ve onu kendinin sanıp mutlu olarak tafra satmak, bir düşünce ya da bilim ürününü sahiplenmeye kalkışmaktan çok daha kolaydır. Ama her iki durumda da bir ithalat söz konusudur ve bir makineyi üretemeyen, bu aracı ne ölçüde sakarlık ve acemilikle kullanabiliyorsa, düşünce üretmeyen bir kültüre bağlı bir kişi de, dışardan aktardığı düşünce karşısında öylesine acemidir. Bu sorun, tam anlamıyla bir felsefe ve düşünce  tarihî sorunu değildir; daha çok kültür etkileşimleri  tarihî ve sosyolojisi kapsamı içinde yer alır. Çünkü, Batı ve genellikle Doğu düşünce tarihleri arasında bir zamanlar belli bir alışveriş ve ilişki gerçekleşmiş de olsa, bu ilineksel bağlantıya rağmen, organik ve öze değin bir türdeşlik yoktur. Dolayısıyla Doğu'da ve Tanzimat'tan bu yana Türkiye'de Batı düşüncesini, felsefesini ve özellikle üzerinde çok durulan Aydınlanma'yı benimseme ve özümleme çabaları da aslına sadık olmayan bir kopyadan ileriye geçememiş, öncesi ve sonrası olmayan havada, soyut ve bulanık bir düşünce yığını olarak kalmış; siyasal iktidarın  resmî ideolojisinin gerekçesi ve çoğunlukla da bir baskı aracı olarak iş görmüştür.
        Örneğin Türkiye'de, özellikle Cumhuriyet döneminde, resmi ideolojinin temeli olarak pozitivizmin yanı sıra benimsenmiş olan Aydınlanma, hemen hemen boyutlarından bir tanesine, yani  lâikliğe indirgenmiş; Aydınlanma'nın özgür düşünce ve eleştiri gibi öteki temel boyutları, resmi ideolojinin mutlak kısıtlamasına uğramıştır. Halkın cahil olduğunun ve bunun biricik temel nedeninin dinde aranması gerektiğinin düşünülmesi; akıl öğretme yoluyla bilgilendirme, emir verme ve baskı yapma gibi tutumların doğal bir davranış haline gelmesine yol açmıştır. Kendisinden başkasına tahammül edemeyen bu garip Aydınlanma anlayışı; körü körüne inanma ve savunma bakımından, yani biçimsel (formel) açıdan aralarında hiçbir fark bulunmayan, ama körü körüne inandıkları ve savundukları varlıklar ve görüşler bakımından, yani içeriksel açıdan birbirinden ayrılan "ilericiler" ve "gericiler" arasındaki karşıtlığı sürekli olarak beslemiş;  manevî ve siyasal alanda tam bir anlayışsızlık, inat ve çözümsüzlük doğurmuştur ve bu, Türkiye'de Aydınlanma'nın başına gelen kötü serüvenlerden sadece bir tanesidir.] (9)
        
        Aydınlanma devriminin değerlendirilmesi

        Aydınlanma hareketi ve felsefesinin yol açtığı gelişmeler insanlığın bazı çelişkilerini çözmüştür. Çözülen çelişkilerin başında, inanç ile bilim arasındaki çelişki gelir. Bilim ile inanç arasındaki çatışmanın sonunda bilim üstün gelmiştir. Bir başka çelişki de, insanlığın ihtiyaçları ile kutsal tarihsel kurum ve organizasyonlar arasındaki çelişkiydi. Burjuva toplum düzeninin kuruluşu ve burjuvazinin sınıfsal benliğine kavuşup; siyasal, ekonomik, kültürel egemenliğini kurması, bu köhneleşmiş, kutsal-geleneksel kurumların yıkılmasını gerektiriyordu. Burjuvazi bu kurumları yıkarak çelişkiyi çözdü. Fakat, burjuvazi adaletli bir toplum düzeni kuramadı. Çünkü, bu sınıfın çıkarları adaletli bir toplum düzeninin ilkeleriyle uzlaşmaz bir şekilde çelişiyordu. Bu uzlaşmaz çelişki de çözülecektir. İnsanlık, bu çelişki çözüldüğü zaman gerçekten aydınlanacaktır. Gerçek aydınlanma birgün mutlaka kapımızı çalacaktır. Bu umudu, Nazım Hikmet şöyle anlatmış: "Güneşli elleriyle, kapımızı çalacak olan / Gelecek günlere / Güvenimizi kaybetmedik hiç bir zaman"
        
        KAYNAKLAR

        1) Im. Hof, U: Avrupa'da Aydınlanma, Afa yayıncılık, 1995.
        2) Gökberk, M.: Felsefe Tarihi, Bilgi Yayınevi, 1967.
        3) Engels, F.: Anti-Dühring, Sol yayınları, 1975.
        4) Hampson, N.: Aydınlanma çağı, Hürriyet Vakfı Yayınları, 1991.
        5) Tanilli, S.: Yüzyılların gerçeği ve mirası / İnsanlık tarihine giriş / IV. cilt, Say Yayınları, 1989.
        6) Gökberk, M.: Felsefe Tarihi, Bilgi Yayınevi, 1961.
        7) Sarıca, M.: Fransız İhtilali, Gerçek Yayınevi, 1970.
        8) Tanilli, S.: Voltaire ve Aydınlanma, Cem Yayınevi, 1994.
        9) Hilav, S.: Felsefe Yazıları, Yapı Kredi Yayınları, 1993  . 
        10) Heaton, H.: Avrupa İktisat Tarihi, cilt II, Teori Yayınları, 1985.
        11) Buhr, M.: Schroeder, W.; Barck, K.: Aydınlanma hareketi ve felsefesi, Birim Yayınları, 1984.
        
        
        
