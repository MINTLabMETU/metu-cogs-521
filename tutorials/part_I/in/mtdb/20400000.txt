                       
        
        
                
             haber
                   
        Aydın Cıngı (Siyaset Bilimci)
        30, çok geç bir yaş
             Toplumun demografik yapısına baktığımız zaman genç bir nüfusa sahip olduğumuz görülür. Çalışan kesimin çok önemli bir yüzdesini 30 yaşın altındaki insanlar oluşturuyorsa, toplum bu yaş kesiminin taleplerine bakarak bir ölçüde yönlenmelidir. Toplumun yönelişlerini de TBMM'de somutlaştırırız. Dolayısıyla milletvekili seçilme yaşı 30 olmamalı ama 18 de olmamalı. 18 erken, 30 ise çok geç bir yaştır. Ayrıca temsil kabiliyetini sadece demografik yapıyla ele almak da yeterli değil. Bir ülkeyi sadece aklıbaşında insanlar yönetmemeli. Bu işin içinde biraz da gençliğe özgü bir çoşku olabilmeli. Bir dolu akıllı uslu lafın arasında bu da olabilmeli.
        Prof. Burhan Kuzu (Ana. Komisyonu Başk.)
        Tek mecliste 30 olmalı
             Milletvekili seçilme yaşının Amerika, Kanada, Almanya, İtalya, Fransa, ve Rusya gibi ülkelerde 25 ve altı olmasının nedeni, iki meclisli olmalarındandır. İkinci meclis üyelerinin kırk yaş ve üstü, yüksek tahsilli olması şartı aranır. Türkiye'de senato varken, 40 yaş ve yüksek okul mezunu olma şartı vardı. Ayrıca otuz yaş gibi olan ikinci bir meclis vardı. Biz ikinci meclisi kaldırdığımız için yaşı indiremiyoruz. İndirimi doğru bulmuyorum. Bu gençliğe güvensizlik değil. Sadece ikinci meclisin olmamasından kaynaklanıyor. Nitekim dünya ülkelerine baktığımızda, tek meclisli olan ülkelerde seçilme yaşı 30 ve üzeridir.
        Uğur Aksöz (Anayasa Kom. CHP üyesi)
        18'de seçilebilmeli
             Milletvekili seçilme yaşının indirilmesiyle ilgili konu henüz partimizin yetkili kurumlarında tartışılmadı. Anayasa Komisyonu'nda da önümüze gelmedi. Bir insanı 18 yaşına geldiğinde herşeyden sorumlu tutuyor ve ona en ağır cezaları veriyorsanız, 18 yaşı kişinin yetkinliği için esas almışsınız demektir. Hukukta çifte standart olmaz. 18 yaşı tam erişkinliğe esas almış bir devlet, seçilme yaşını da 18'den itibaren kabul etmelidir. Bugünkü gibi 30 yaş doğru değildir. Milletvekili seçilme yaşının indirilmesi konusundaki teklif, Anayasa Komisyonu'nda önüme gelirse olumlu oy kullanacağım.
             AKP lideri Erdoğan, Karabük gezisinde 'Ramsey' sorusu soran Star muhabirine "Star önce ABD'deki problemlerini halletsin" dedi. Karabük Ulucami'de cuma namazı kılan Erdoğan, çıkışta Hasan Başol adındaki partilinin tepkisiyle karşılaştı. AKP'nin seçim propagandası sırasında aracının kaza yaptığını, ancak zararı telafi edilmediği için iflas ettiğini söyleyen Başol'la partililer tartıştı. Daha sonra valiliğe giden Erdoğan ile Star muhabiri arasında tartışma çıktı. Gazetecinin Ramsey'le ilgili sorusuna sinirlenen Erdoğan, "Yerel basından mısınız?" diye sordu. Muhabir Star'dan olduğunu söyleyince Erdoğan, "Star önce Amerika'daki problemlerini halletsin, ondan sonra gelsin" diyerek sert yanıt verdi.
        Cumhurbaşkanı Ahmet Necdet Sezer, Kıbrıs konusunda KKTC Cumhurbaşkanı Rauf Denktaş ile AKP Genel Başkanı Recep Tayyip Erdoğan arasında baş gösteren söz düellosunda Denktaş'tan yana tavır aldı. Sezer'in Özel Kalem Müdürü Tacan İldem, "Kıbrıs konusunda kimse çözümsüzlük peşinde koşmuyor. Denktaş yapıcı taraftır ve tüm kazanımlar onun sayesindedir" dedi.
             İldem, haftalık bilgilendirme toplantısında, yaşanan gerginliğe ilişkin Sezer'in görüşünün sorulması üzerine, "Kıbrıs sorununa çözüm bulunması Türkiye'nin olduğu kadar KKTC'nin de hedefidir" yanıtını verdi. İldem, "Elbette çözümsüzlük çözüm olamaz. Böyle bir hedef peşinde koşulduğunu da sanmıyoruz. Denktaş, doğrudan görüşmeleri öneren yapıcı taraftır. Bugün Annan planında olumlu gördüğümüz kazanımlar varsa, bunların hepsi Denktaş'ın şimdiye kadarki müzakerelerde gösterdiği basiretli tutumu sayesinde olmuştur" diye konuştu.
             Annan planı ve Kıbrıs'ta çözüm konularında KKTC Cumhurbaşkanı Rauf Denktaş'ı "kişisel davranmaköla suçlayan AKP lideri Recep Tayyip Erdoğan, tavrını sertleştirerek, "Maalesef tek taraflı çözümle ellerindekilerden de olacaklar, ama farkında değiller" dedi.
             Erdoğan, Karabük'teki gezisi sırasında, Denktaş'ın "Sorunu benim meselem gibi göstermek yanlış. Kıbrıs milletin meselesidir" sözlerine yanıt verdi. Denktaş'ın açıklamalarını kendi ifadelerinin devamı olarak gördüğünü vurgulayan Erdoğan, "Ben de Kıbrıs meselesinin bireysel değil milli bir mesele olduğunu söyledim" diye konuştu.
             Sorunlar büyür
             "Ver - kurtul" anlayışını asla benimsemediklerini savunan ve "Biz bir şeyi konuşurken vatanımızı, çıkarlarımızı düşünerek yaparız" diyen Erdoğan, şunları söyledi: "Bu, Kıbrıs halkının varlık mücadelesidir. Bizim üzerinde durduğumuz konu, müzakere devam etsin, bu iş neticelendirilsin. Anlayamadığım bir şey var, Kıbrıs'ta çözümlenmesi gereken bir sorun olduğu ortadadır. Bu şekliyle çözümsüz bırakılsın deniliyorsa, 40 yıldır nasıl sorun olarak kaldıysa, nasıl şu andaki nesli rahatsız ediyorsa, her gelecek nesil bu sorunu daha da büyütecektir. Bizim düşüncemiz, siyaset sorun değil, çözüm üretme sanatıdır. Türkler veya Türkiye niçin çözüm üretmekten kaçacak? Masaya oturmalı, tezlerimizi ileri sürmeli ve bunların arkasında durarak bunu çözmeliyiz. Tek taraflı çıkar savunursanız, hiçbir zaman çözüm üretemezsiniz. Maalesef tek taraflı çözümle ellerindekilerden de olacaklar, ama farkında değiller. "
             Genelkurmay Başkanı Orgeneral Hilmi Özkök'ün, TBMM Başkanı Bülent Arınç'a Yüksek Askeri Şûra (YAŞ) ve askeri lojmanlarla ilgili sözlerinden duyulan rahatsızlığı dile getirerek, "Türk Silahlı Kuvvetleri (TSK) politika malzemesi yapılmasın" uyarısında bulundu.
             Arınç, dün Genelkurmay Başkanlığı'na iade-i ziyarette bulundu. Genelkurmay Genel Sekreteri Tümgeneral Aslan Güner tarafından C Tipi askeri törenle karşılanan Arınç'ın ziyareti, Özkök ve komutanların 3 dakikalık ziyaretlerinin aksine 45 dakika sürdü.
             Edinilen bilgilere göre görüşmeye 26 Aralık 2002'deki YAŞ toplantısının ardından patlak veren YAŞ kararlarının yargıya açılması ve askeri lojman tartışmaları damgasını vurdu. 
             Özkök, Arınç'a TSK'nın iç disiplinini ve işleyişini bozacak düzenlemelerin Meclis'e taşınmasından doğacak rahatsızlığı aktardı. YAŞ kararlarının yargı denetimine açılması yönünde yapılan açıklamaların kendilerini huzursuz ettiğini kaydeden Özkök, TSK'nın politika malzemesi yapılmamasını istedi. TBMM lojmanlarının Milli Emlak'e devredilmesinin ardından kamuya ait lojmanların gündeme getirilmesi ve özellikle TSK personelinin yararlandığı lojmanların ön plana çıkarılmasının kendilerini rahatsız ettiğini belirten Özkök, lojmanlara duyulan ihtiyacı gerekçeleriyle anlattı. Özkök, silahlı kuvvetler personelinin yurdun dört bir yanında görev yaptığını ve lojmanların güvenlik açısından önemini 
             dile getirdi. 
             Görüşmede, Irak'la ilgili konular ve TBMM'de gerçekleştirilmesi planlanan gizli oturum da ele alındı.
        Bu kez uzun kaldı!
        3 dakikadan 45 dakikaya 
             Genelkurmay Başkanı Orgeneral Hilmi Özkök'ün TBMM Başkanı Bülent Arınç'ı 3 dakikalık nezaket ziyaretinin ardından, Arınç da dün Genelkurmay Başkanlığı'na iade-i ziyarette bulundu. Arınç'ı C Tipi askeri törenle Genelkurmay Genel Sekreteri Tümgeneral Aslan Güner karşıladı. Basına kapalı olan görüşme yaklaşık 45 dakika sürdü. Ziyaretin ardından cuma namazını kılmak üzere Kocatepe Camii'ne geçen Arınç, bilgi almak için TBMM'de Başkanlık kapısının önünde bekleyen gazetecilere görüntü alınması ve soru sorulmasını istemediği mesajını gönderdi.
        İngilizlerin henüz AB'nin gündeminde Kopenhag kriterleri bile yokken 1972'de Türkiye'nin AB üyeliğinin gerçekleşmesi için uzun yıllar gerektiğini düşündüğü ortaya çıktı. İngiltere'nin o dönemde "Albaylar Cuntası"nın yönetimindeki Yunanistan'ın üyeliğine ise daha fazla şans tanıdığı belirlendi. İngiltere Dışişleri Bakanlığı'nın 1 Ocak'ta açıklanan 1972 arşivinden, FCO9 / 1528 sayılı ve "Avrupa'nın genişlemesi: Türkler ve Yunanlılar konusunda ne yapmalıyız?" başlıklı belgede, iki ülkenin o dönemdeki adıyla Avrupa Ekonomik Topluluğu'na (AET) girmeleri ihtimali incelendi. Yunan basınında yayımlandığı şekliyle belgede şunlar kaydedildi: 
             "Türkiye ve Yunanistan sorunlu ülkelerdir. Bir dizi nedenler yüzünden diğer Avrupa ülkelerinden farklıdırlar. Yunanlıların eğitim ve kültür düzeyi Türklerden daha iyi. İki ülke de coğrafi açıdan Avrupa ile Ortadoğu arasında ama Batı Avrupa'da yer almak istiyorlar. Yarının Avrupa'sında tek para birimi, ortak bir ekonomi politikası hedefleniyor. Bu durumda toplumların yapısı değişecek. Ekonomik açıdan Türkiye ile Yunanistan'ın tam üye olabilme yeteneğini gösterip gösteremeyecekleri cevap arayan bir sorudur."
        Yunanistan üye olacaktır
             "Avrupa Parlamentosu ve AET Konseyi, siyasi durumları nedeniyle bu iki ülkenin üyeliği konusunda endişelidir. Ayrıca üyelikleri de Atina ile Ankara arasındaki anlaşmazlıkların Avrupa'nın gündemine getirilmesine yol açacaktır. Yunanistan gelecekte üye olacaktır. Siyasi durumu Yunanistan'ın üyeliğini erteleme aracı olarak kullanamayız. Aksine, üyeliği Yunanistan'daki siyasi durumun değişmesi için baskı aracı olarak kullanmalıyız."
        Milli Eğitim Bakanı Erkan Mumcu, "Vekâleten atamalardaki suiistimaller kaldırılacak" derken, Silifke'de görevden alınan bir AKP'li milletvekili aday adayı tekrar eski görevine vekâleten atandı. Geçici görevlendirilmenin suiistimale dönüştürüldüğünü savunan Milli Eğitim Bakanı Erkan Mumcu, hesabın kendisinden önceki bakanlara sorulmasını istedi. Kadrolaşma iddialarını yalanlayan Mumcu, "Konunun AKP ile ne ilgisi var? Ali - Veli şuraya gitsin demiyorum. Bunun neresi kadrolaşma?" diye konuştu. 
             Kıyak atama
             Bakan Mumcu, vekâleten atamaları eleştirirken, Silifke İlçe Milli Eğitim Müdürlüğü görevini yaptığı sırada hakkında açılan soruşturma nedeniyle görevinden alınan ve 3 Kasım seçimleri öncesi AKP'den milletvekili aday adayı olan Mehmet Ünal, eski görevine vekâleten tekrar atandı. Atamada, AKP Mersin milletvekilleri Ali Er ve Mustafa Eyiceoğlu'nun etkili olduğu öne sürülürken, kararı imzalayan Vali Akif Tığ'ın, Ünal'a geçmişte verilen ceza kararlarının altına imza attığı anlaşıldı. İddialara göre Vali Tığ, siyasi baskılara dayanamayarak, daha önce ceza verdiği Ünal'ın atamasını onaylamak zorunda kaldı. 
             Milletvekillerine "dayalı döşeli ucuz lojman dönemi" kapandı. TBMM Başkanlık Divanı, 400 villa ile 176 lüks daireden oluşan iki blokun "başka bir kamu kurumunun kullanımına tahsis edilmemesi ve milletvekillerinin fedekârlığına değecek en yüksek fiyattan satılıp Hazine'ye iyi bir gelir sağlanması" koşuluyla 15 Ocak'tan itibaren Milli Emlak Genel Müdürlüğü'ne devredilmesini oybirliğiyle kararlaştırdı. Vekil lojmanları 15 Ocak'ta satışa çıkarılacak. İçinde oturan eski ve yeni vekillerin durumuna Maliye Bakanlığı karar verecek. TBMM Başkanlığı, lojmanlardaki 200 personel ile güvenliği sağlayan 100 polisi, yaklaşık 20 personel bırakarak geri çekecek. 
             TBMM Başkanı Bülent Arınç, Uzlaşma Komisyonu için Başkanvekili İsmail Alptekin'i görevlendirdiğini belirterek, "Şimdilik Anayasa ile ilgili çalışma talimatı verdik. Benim yönlendirmem olmayacak. Ama dokunulmazlık konusu üzerinde durulmalı. Bu konuda, geçmiş dönemde yapılan çalışmalardan da yararlanılacak" dedi. Arınç, YAŞ kararlarıyla ilgili düzenlemenin komisyon tarafından ele alınıp ele alınmayacağı yönündeki soruya da, "Hayır, kendi gündemlerini kendileri belirleyecek" yanıtını verdi. Alptekin de şunları söyledi: "21. dönemde başlanmış ve belirli noktaya gelmiş bir çalışma var. Asıl görev Anayasa ve temel yasalar olacak. Önceliğimiz Anayasa olacak, çünkü o belli noktaya gelmişti. Temel yasalar olarak seçim ve siyasi partiler yasaları vardı. Komisyon oluşmasıyla cumhurbaşkanı, başbakan, TBMM başkanı ve siyasi parti liderlerini de ziyaret ederek görüş ve beklentilerini belirleyeceğiz. Meclis dışındaki siyasi partiler ve sivil toplum örgütleriyle de istişarede bulunacağız."
             Milli Eğitim Bakanı Erkan Mumcu, yükseköğretim sistemini "Pinochet'nin Şilisi"ne benzetince, YÖK Başkanı Kemal Gürüz "Uzaktan, yakından ilişkisi yok. Herhangi bir Avrupa ülkesinin kanununu uygulasınlar, ne olacağını o zaman görürüm" yanıtını verdi. Özel bir TV kanalında önceki akşam yayımlanan programa katılan Mumcu, "Bizdeki gibi bir yükseköğretim sistemi dünyanın hiçbir yerinde yok. En yakın düzen, denilebilir ki, Pinochet döneminin Şilisi. Gürüz'ün 'Dünyada ve Türkiye'de Yükseköğrenim' kitabı incelendiğinde görülecektir ki, benzer modeller önerilmiştir" dedi. Yayına telefonla bağlanan Gürüz de, acil eylem planında yer alan sistemi savunmadığını söyledi. 
             Dünyadaki modelleri incelediğini belirten Mumcu, "Dersine çalışan bir öğrenciyim" diye konuşunca Gürüz de "Good" (iyi) karşılığını verdi.
        Merkez Bankası (MB), 2002 hedeflerinin önemli ölçüde tutturulduğunu, program hedeflerinden ve bankacılık başta olmak üzere reformlardan sapılmadığı takdirde, 2003 hedeflerinin de dış şoklara rağmen tutturulabileceğini açıkladı.
             Dün 2003 yılı para ve kur politikası genel çerçevesini açıklayan MB, hükümete ve özel sektöre önemli uyarılarda bulundu. Elinde dışsal şoklara karşı piyasaların sağlıklı çalışmasını sağlayacak yeterince enstrüman bulunduğunu belirten MB, hükümette uzun süre tartışma konusu olan faiz dışı fazla hedefinin, 'borç çevirme sorunu yaşayan ülkelerde' büyümenin önünde engel değil, aksine destek işlevi gördüğünü belirtti.
             Hükümetin, enflasyonun düşürülmesi hedefine bağlılığı bakımından özellikle kamuda ücret ve maaş artışlarının 'samimiyet' kriteri niteliğinde olacağı belirtilen açıklamada, "Popülist politikalar sadece programa değil halkın refah düzeyine ters yönde etki yapar. Gelir dağılımını düzeltme, büyümeyi hızlandırma amaçlı gevşek maliye politikaları tam tersi sonuçlar verir" denildi.
             Özel sektöre yapılan en önemli uyarı ise iç talepteki beklenen canlanmanın kâr marjını artırma fırsatı olarak görülmesi konusunda yapıldı. Merkez, özel sektörü, ayrıca maaş ve ücret artışları ile açık pozisyonlar konusunda da uyardı.
             'Kriterler tuttu'
             Para programında, 'nominal çapa' olan 'para tabanı' için performans kriteri niteliğinde belirlenen üst sınır 10 katrilyon 850 trilyon lira iken, aralık ayı son beş iş günü ortalaması alınarak yapılan hesaplamada ortalamanın 10 katrilyon 720 trilyon lira olarak belirlendiği ve üst sınırın altında kaldığı ifade edilen açıklamada daha sonra şöyle denildi:
             "Net Uluslararası Rezervler, eksi 4 milyar 614 milyon dolar olarak gerçekleşirken, performans kriteri niteliğindeki eksi 9.7 milyar dolarlık alt sınırın üzerinde kaldı. Net İç Varlıklar ortalaması 28 katrilyon 603 trilyon lira olarak gerçekleşerek, gösterge olan 33 katrilyon 139 trilyonluk üst sınırın altında kaldı."
        'Faiz dışı fazla, büyümeye köstek değil destektir' Hükümete uyarılar
           Ekonominin dışsal şoklara karşı kırılganlığını azaltmak için ekonomik istikrar çabalarından hiçbir şekilde vazgeçmemek gerekir.
           Maaş ve ücret artışları, kamunun enflasyonla mücadelede ne kadar samimi olduğunun bir göstergesi olarak alınacak. Popülist ücret politikası sadece programa değil halkın refah düzeyine ters yönde etki yapar. 
           Başta bankacılık olmak üzere yapısal reformlardan sapma niyeti veya izlenimi yaratılması çok olumsuz etki yapar. 
           Faiz dışı fazla hedefine uyum, borç stokunun çevirilebilirliği sorununu azaltacak. Risk primini düşürecek. Yüksek borç stokunun sorun olduğu ülkelerde, yüksek faiz dışı fazla büyüme önünde engel değil, destekleyici bir faktördür.
           Mali disiplin ve reformlar 2003'te enflasyonla mücadelenin başarısında belirleyici olacak.
           Gelir dağılımını düzeltme ya da büyümeyi hızlandırma amaçlı gevşek maliye politikaları hedeflerin tam tersi sonuçlar verir.     
        Özel sektöre uyarılar
           Özel kesim, iç talepteki canlanmayı kâr marjını artırma fırsatı olarak görmemeli. 
           Fiyatlama ve gelirler, diğer bir deyişle maaş ve ücret politikaları hedeflenen enflasyon çerçevesinde belirlenmeli.
           Dalgalı kur rejiminde döviz açık ya da fazlası taşıyan finans / reel kesim şirketleri risklerle karşı karşıya kalabilir ve bu pozisyonlar kur dalgalanmalarının şiddetini artırabilir. Bu nedenle açık ya da fazla pozisyon taşıma eğilimi fiyat istikrarına yönelik politikaları da olumsuz etkileyebilir.      
        
        
        
