                       
        
        
                
             haber
                   
             YSK'ya mı başvuracak?
             Kanadoğlu'nun, partiye savunma için 48 saat süre vermesi, bu süre sonunda YSK'ya başvurabileceği yorumuna neden oldu. YSK yetkilileri ise başvuru durumunda kurul olarak toplanıp karar vereceklerini belirttiler. Meclis'in tatil kararını "Meclis saygınlığını, onurunu korudu" diye değerlendiren Baykal, "Seçim asıl şimdi başladı" dedi. Başbakan Bülent Ecevit'i "Makamının layıkını verdi, kendine yakıştığı gibi davrandı" diye öven Baykal, YTP Genel Başkanı İsmail Cem'i de "Türkiye herkesi, neyin ne olduğunu gördü" sözleriyle eleştirdi.
             Schröder'den destek
             CHP Genel Başkanı Deniz Baykal, Almanya Başbakanı Gerhard Schröder'in davetlisi olarak Almanya'ya gidiyor. Almanya'daki buluşmayla ilgili olarak SPD'nin temsilcileri Martin Shultz ve Ozan Ceyhun, 11 Ekim'de Baykal'a Schröder'in "davet mektubu"nu verecek.
             Sol partilerin kalesi konumundaki Edirne'de miting düzenleyen AKP Genel Başkanı Recep Tayyip Erdoğan, umduğunu bulamadı. Selimiye Camii'nin önündeki meydanda özel platformlu tır üzerinden konuşan Erdoğan'ı yaklaşık iki bin kişi dinledi. Bunu mitingin hafta içi öğle saatlerinde yapılmasına bağlayan Erdoğan, partide başbakanlık yapabilecek çok sayıda isim bulunduğunu belirtti.
             Anayasa Mahkemesi, Siyasi Partiler Kanunu'na (SPK) göre parti isimlerinde kullanılması yasak olan "komünist, faşist" gibi kelimelerin kullanımına yeşil ışık yaktı. Anayasa Mahkemesi Başkanı Mustafa Bumin, bu yönde bir davanın gelmesi durumunda, yasanın ilgili maddesinin iptal edilebileceğini belirtti. Bumin, TKP'nin kapatılması istemiyle dava açılması durumunda, partinin kapatılmaması yönünde bir karar verilirse söz konusu sözcüklerin kullanımı açısından yeni bir içtihadın doğacağını söyledi. 
             Ekonomiden Sorumlu Devlet Bakanı Masum Türker, Irak'a müdahale halinde Türkiye'nin zararlarının belirlenmesi için Dünya Bankası ile prensipte uzlaşma sağlandığını, zararın hesabı için çalışmanın başladığını söyledi.
             ABD'de, 4'üncü gözden geçirme çalışmalarına katılan ve dün Türkiye'ye dönen Türker, 2003'te ek finansmana ihtiyaç bulunmadığı şeklindeki görüşünü tekrarladı. Türker, "Mevcut programa göre yeni bir borçlanmaya gerek yok. Eğer ihtiyaç varsa o zaman programda bir aksilik var demektir" dedi.
             'Maliyet büyük olur'
             Dünya Bankası ile görüşmelerde Irak'ın gündeme geldiğini belirten Türker, şunları kaydetti:
             "Mülteciler konusunu gündeme getirdik. Çıkacak ek işsizlik var. Arkadaşlarım çalışacaklar. Net rakamlar ortaya koymak lazım. Dünya Bankası Başkanı gündeme getirdi. Prensipte bir çalışma grubunun rapor hazırlanmasında görüş birliğine vardık. Hazine Müsteşarı Faik Öztrak çalışmaları yönlendirecek. Bu çalışmalarda yardımcı olacaklar. Kayıplarımız kayba neden olanlar tarafından karşılanmalı. Gelişmiş ülkeler de yer almalı. Şimdilik bir şey talep etmedik. Maliyetin çok küçük olacağının düşünülmemesi gerekir. Borçlanma maliyetlerine olumsuz etkisi olacak."
             Yeni hükümetle görüşülecek bir iki konu dışında 4'üncü gözden geçirmenin tamamlanacağını, 1.6 milyar dolarlık kredi diliminin yılsonuna kadar serbest kalacağını belirten Türker, "Deppler'in, 'taahhütlerin tamamı gerçekleşmeden kredi serbest bırakılamaz' dediğini sanmıyorum. Parlamento olmadan reformların gerçekleşmeyeceğini kendisi de bilir. Özelleştirme takvimi, mali şeffaflık, vergi düzenlemeleri devredecek. Bunları söyledik" diye konuştu.
             Yaklaşımın parası geliyor
             Dünya Bankası'nın İstanbul Yaklaşımı'na sağlayacağı 500 milyon doların yıl sonuna kadar gelmesinde uzlaştıklarını anlatan Türker, paranın 150 milyon dolarının KOBİ'ler için, 350 milyon dolarının da büyük şirketler için kullandırılacağını söyledi. Ülke yardım stratejisi (CAS) kredisinin önümüzdeki yıl başlatılması konusunda da mutabakat sağladıklarını belirten Türker, 'Sosyal Riski Azaltma Projesi' için kalan 400 milyon doların kullanımının seçim dolayısıyla ertelendiğini söyledi.
             Türker, Afganistan'ın yeniden yapılandırılmasında Türk ve ABD'li müteahhitlerin işbirliğini talep ettiklerini, Türkiye'nin katkısının 5 milyar dolardan daha yüksek olsun diye çalışıldığını söyledi. Türker, "Eximbank Başkan Yardımcısı ile görüşmede gerekli işbirliği için karşılıklı çalışma yapılacak" şeklinde konuştu.
        Derviş: Operasyon ek finansman gerektirir
             CHP milletvekili adayı Kemal Derviş, Irak'a yönelik bir operasyonun 2003 yılında ek finansman ihtiyacı doğuracağını söyledi. CNBC - e'nin canlı yayınına katılan Derviş, şunları söyledi:
             Bölgede bir harekat ticareti, turizmi, petrol fiyatını etkileyecektir. Dolayısıyla mutlaka Türkiye'ye zarar verecektir. Boyutunu tam olarak ölçmek zor. Programda dış etkenlere karşı bir marj koyuldu. Bu marjın bir kısmı son aylardaki gelişmelerle kullanıldı. Bir marj kaldı ama, bu marj bütün maliyeti karşılayacak boyutta değil. Askeri harekat olursa o zaman mutlaka uluslararası camia ile bunu nasıl karşılayacağımızı tartışmamız gerekecek.
             Servetin cepteki paraya düğüm atarak yayılmadığını, korkarak, tasarruf ederek piyasaların büyümediğini söyleyen Holding Murahhas Azası Cem Boyner, "Sürekli tasarruf ederek sadece işi ve istihdamı azaltırız. Kriz boyunca bunu yaptık. Şimdi tekrar yatırım yapmak, cesaret zamanı" dedi.
             Boyner, "2000 sonunda kaldığımız yerden planladığımız hedefe doğru tekrar yola çıkıyoruz" diye konuştu. Seçim anahtar olduğunu ve illa ki bir kilidi açağını belirten Boyner, TBMM'nin kapanma kararının kendilerine cesaret verdiğini söyledi. Seçimin kesinleşmesiyle satışlarda artış beklediğini kaydeden Boyner, IMF'nin bugüne kadar ekonomik sıkıntıların aşılmasında büyük bir rolü olduğunu da ifade etti. Boyner, "Brezilya ve Arjantin'in ötesinde Türkiye ile ilgili mayanın tuttuğu belli" dedi.
             Çarşı Mağazaları'nın 10 günde açacağı dört yeni mağazanın tanıtımıyla ilgili düzenlenen toplantıda konuşan Boyner, "Biz seçimlerle ilgili değiliz. Değer üretmeye ve müşterilerimizi mutlu etmeye devam etmek zorundayız" dedi.
             10 günde dört mağaza
             Mağazaların yenilenme programının 4.5 - 5 milyon dolarlık bir hamle olduğunu kaydeden Boyner, müşterilerin karşısına çok daha genç, dinamik ve yeni bir logoyla çıkacaklarını söyledi. Boyner, dün açılan Tepe Nautilus'daki mağazanın yanı sıra Ankara'da Armada, İstanbul'da Profilo ve Bursa'da Zafer Plaza'da olmak üzere 10 günde dört mağaza açacaklarını bildirdi.
             10 gün içinde yüzde 20 büyüyeceklerini kaydeden Boyner, mağazadaki metrekare satış hedefine ilişkin olarak da 1998'de bunun 6 bin dolar olduğunu hatırlatarak, krizle birlikte 4 bin dolara inen bu rakamı önceki seviyeye ulaştırmak istediklerini söyledi.
             DYP Genel Başkanı Tansu Çiller, uygulanan dalgalı kurun yabancı sermayeyi kaçırdığını, iktidara gelmeleri halinde mali milatı tamamen kaldıracaklarını söyledi. Dün ekonomi kadrosuyla birlikte Ankara Sanayi Odası'nın Meclis toplantısına katılan Çiller, hiç borç almadan 5 yılda 225 milyar dolarlık kaynak sağlayacaklarını söyledi. Öngördükleri yeni kaynak kalemleri arasında bedelli askerlik uygulamasının da bulunduğunu belirten Çiller, şu anda memurundan müsteşarına kadarki sekiz kademeyi e - devlet projesi uygulayarak üç kademeye indireceklerini söyledi. Çiller, "Biz enflasyonu büyüyerek yenmenin yanındayız, enflasyonu 4 yılda yüzde 4'e indirmeyi düşünüyoruz" dedi. Çiller, "Eğer Ahmet'in ayağına 30 kg yük bağlayıp, hadi koş derseniz elbette bizim Ahmet geride kalır, Hans koşar. Şimdi üretimde ve ihracatta olan budur" diye konuştu.
             Faizlerin hedeflenenden 20 puan yüksek seyretmesi durumunda, Türkiye'nin 2003 - 2005 yıllarını kapsayan üç yıllık dönemdeki faiz ödemeleri 22.4 milyar dolara yakın artacak. 
             Türkiye'nin, 2004'e kadar uygulayacağı ekonomik program ile AB'ye sunulan Katılım Öncesi Ekonomik Program, bu yıl yapılan borçlanmalarda yüzde 60 civarında seyreden Devlet tahvillerinin ortalama yıllık basit faizinin 2003'te yüzde 41.9'a, 2004'te yüzde 26.3'e 2005'te ise yüzde 16.5'e düşeceği varsayımı ile hazırlandı. 
             Programın öngörüsü
             Program, gelecek yıl faiz oranlarının bu yıla göre 20 puana yakın bir düşüş göstereceği varsayımı üzerinde şekilleniyor. Yapılan hesaplamalara göre, yıllık ortalama iç borçlanma faizinin bu yıl yüzde 63.1 ve gelecek yıl yüzde 41.9 olması durumunda 2003'te faiz ödemesi 53.1 katrilyon lira olacak.
             Kredi derecelendirme (reyting) kuruluşlarından Moody's'in Türkiye analisti Kristin Lindow, Türkiye'nin, son yıllarda gerçekleştirdiği ekonomik ve politik reformların, Avrupa'ya entegre olma yolunda oldukça önemli olduğunu söyledi. Kristin Lindow, TV8 televizyonunda yer alan demecinde, ABD'nin Irak'a saldırması halinde genel olarak ticaret, sanayi konularında büyük olumsuzlukları beraberinde getireceğini, yıkıcı değil ama negatif olacağını kaydetti. 
             Umutlar gelecek yılda
             Kristin Lindow, tüm bu koşulların, derecelendirme açısından oldukça olumsuz olduğunu, düşük bir derece verileceğini düşündüklerini, fakat Türkiye'nin önümüzdeki yıl daha güçlü bir konuma gelmesini dilediklerini kaydetti.
             Yapı Kredi World-card, İspanyol giyim markası Zara'yı portföyüne kattı. Worldcard sahipleri, şu ana kadar hiçbir kart sistemiyle çalışmayan ve 30 ülkede 500 mağazası bulunan Zara'dan aldıkları her ürün için iki kat Worldpuan kazanacaklar. 
             Ayrıca Worldcard ile Zara'dan alınan ürünlerin bedeli üç taksitte ödenebilecek. 3.5 milyonu aşan kullanıcısı olan Worldcard'ın 30 bin üye işyeri bulunuyor.
             Avrupa Birliği'nden (AB) Kopenhag Zirvesi'nde Türkiye'ye yönelik olarak verilecek mesajın "şartlı tarihe" doğru gittiği yönünde sinyaller giderek güçlenirken, iş dünyası müzakere tarihi konusundaki umudunu koruyor. Kopenhag Zirvesi öncesi önemli AB başkentlerinde temaslarda bulunan Türk Sanayicileri ve İşadamları Derneği (TÜSİAD) heyetinin dünkü durağı Brüksel'di. TÜSİAD Başkanı Tuncay Özilhan, Kopenhag konusunda umudunu halen koruyor.
             Üzmeyecek bir sonuç
             Avrupa Parlamentosu'nda (AP) gerçekleştirdiği temaslar sonunda bir açıklama yapan Özilhan, "Kopenhag Zirvesi'nden Türkiye'yi üzmeyecek bir sonuç çıkacağına inanıyorum" dedi. Türkiye'nin AB'den tarih alması konusunda iyimser olduğunu söyleyen Özilhan, Birlik konusunda görevin sadece TÜSİAD'a değil, sivil toplum örgütlerinden hükümete kadar herkese düştüğünü söyledi.
             Seçimler zorluk yarattı
             Seçimlerin "araya girmesinin" AB'ye ilişkin süreçte bazı zorluklar yarattığına dikkat çeken Özilhan, "Bana göre önemli olan seçimlerden çok Türkiye'nin AB'den tarih almasıdır" diye konuştu. Özilhan, Kopenhag'dan beklentisini, "Şunları şunları yapın, 2003'te müzakerelere başlayın yanıtı bekliyorum" diye özetledi.
             Alınacak tarih motive edecek
             AB'den alınacak tarihin Türkiye'ye çok büyük katkıları olacağına dikkat çeken Özilhan, gerçekleştirdikleri temaslarda Avrupalı muhataplarının Türkiye'ye motivasyon vermek için destek olmaları ve Kopenhag'dan müzakere tarihi çıkması gereği üzerinde durduklarını söyledi.
             Tuncay Özilhan başkanlığındaki TÜSİAD'ın temaslarında vurgu yaptığı bir başka unsur ise, Kıbrıs oldu. Özilhan, AB'nin halen bir formül aradığı Kıbrıs konusunda Birliğe verilen mesajın, "Kıbrıs'ta çözüm konusunda Klerides'e de baskı yapılması gerekir" şeklinde belirginleştiğini ifade etti. TÜSİAD heyeti Brüksel'deki temaslarını bugün tamamlayacak.
        Komisyon'dan yine tarih yok
             Türkiye'yle ilgili ilerleme raporunu açıklayacak olan AB Komisyonu, tam üyelik müzakerelerine tarih verilmesi için yeşil ışık yakmadı. Komisyonun dünkü toplantısında ilerleme raporları ele alınırken, Türkiye'ye yönelik eğilim "Kopenhag'da müzakere tarihi verilmesi mantıklı olmaz" şeklinde belirginleşti.
             Komisyon üyeleri ağustostaki reformları överken aradan geçen zamana rağmen bu yasaların uygulanmasının doğru dürüst yapılmadığının altını çizdi. AB'nin tavrında Uluslararası Af Örgütü ve Human Rights Watch gibi insan hakları konusunda uzmanlaşmış olan örgütlerin raporlarındaki olumsuzluklar da etkili oldu. Komisyon üyelerinden birinin, "Bu raporlar ortada dolaşırken, Türkiye'ye tarih verilmesini kimseye anlatamayız" dediği belirtildi.
             Devlet Bakanı Tayfun İçli'nin, kamu personelinin şartlarının AB normlarına uygun hale getirilmesi için hazırladığı yasa değişikliği tasarısında memurların, eğitim - öğretim faaliyetlerinde bulunmaları, kazanç getirici faaliyet yasağı kapsamından çıkarılıyor.
             Taslakta ayrıca, memurların ikamet ettikleri ilin sınırlarını izinsiz terk edemeyeceklerine ilişkin hükümle bu fiile bağlı olarak disiplin cezası öngören hükümler yürürlükten kaldırılıyor. Aile yardımı ödeneğinin ödenmesi usulünde de kadın ve erkek çalışanlar arasında eşitsizlik ortadan kaldırılıyor.
             Zam kararnamesi hazır
             Bu arada Maliye Bakanı Sümer Oral, hükümetin memur maaşlarına yaptığı 100 milyon liralık brüt artışın uygulanabilmesi için gerekli kararname taslağının hazırlandığını bildirdi. Oral, CNBC - e televizyonuna yaptığı açıklamada, "15 Ekim'e kadar, kararnamenin bütün imzaları tamamlanır ve uygulamaya geçer" dedi.
             Oral, ayrıca yeni vergi tasarısının, niyet mektubunda öngörüldüğü gibi, bu ay Meclis'e sunulacağını da bildirdi.
             Ekonomik kriz nedeniyle dış pazarlara yönelen otomotiv sektörünün eylül ayı ihracatı yüzde 37 artarak, aylık bazda en yüksek seviyesine ulaştı. Otomotiv ihracatı, ocak - eylül döneminde ise yüzde 13.6'lık artışla 3.2 milyar dolara yükseldi. İhracat, geçen yılın aynı döneminde 2.8 milyar dolar olmuştu.
             Uludağ İhracatçı Birlikleri verilerine göre yan sanayii ihracatı, dokuz ayda yüzde 7.9 artarak 1.3 milyar dolarla ilk sırada yer aldı. Bunu 898 milyon dolar ile binek otomobiller izledi.
             21 yeni pazar keşfedildi
             Sektör, 12 serbest bölgenin yanı sıra 167 ülke ve özerk bölgeye ihracat gerçekleştirdi. Sektör, bu dönemde Dominik Cumhuriyeti, Dominika, Kanarya Adaları, Cayman Adaları, Sırbistan, Hollanda Antilleri, Dağıstan Cumhuriyeti, Afganistan, Yeni Zelanda, Andorra, Virjin Adaları, Çad, Monako, Kostarika, Mayotte (Afrika'nın güneydoğu'sunda Komor adalar topluluğu üzerindeki ülkenin nüfusu 630 bin kişi), Zaire, Fransız Guyanası, Paraguay, Honduras Swan Adaları, Antigua - Bermuda ve Zambia ile Gaziantep ve Mardin Serbest Bölgesi'nden ilk kez ihracat yaptı.
             Bakan Türker, IMF ile görüşmelerde bazı konuları açık bir şekilde masaya getirmelerinin IMF tarafından olumlu karşılandığını söyledi ve şöyle devam etti: "Örneğin bu ay sonuna kadar işten çıkarılması gereken işçileri çıkartmayacağımızı söyledim. Emeklilik sistemi içinde hazirana kadar daha fazla adam çıkacağını, eğer devlet adam çıkarırsa çift tazminat ödeyeceğimizi ve iç talepte lüzumsuz bir daralmaya ve işsizliğe neden olacağımızı anlattığımız zaman çok olumlu karşıladılar."
             Seçimden sonra programa inanan herkesle çalışabiliriz. AKP'nin ekonomi programı popülist. Güzel şeyler var ama bütün bunların finansmanının nasıl olacağını anlatamıyor. Kamu maliyesini bu vaatlerle birlikte nasıl dengede tutabilecek? Bunu anlayabilmiş değilim. Vaatler sınırları çok aşıyor. 
             Seçimlerden sonra göreve gelecek ve güven veren bir hükümet borç ve faiz yükünü 15 - 20 milyar dolar düşürür. Sayın Yılmaz 'Ancak 2 milyar dolar etkisi' olur dedi ama bence çok aşar. 
             Mali milat ertelenmeli
              Mali milatta düşünülen tam yerine getirilemedi. Dolayısıyla bir yıl daha fırsat tanınmalı.
             Masum Türker döneminde programdan sapma olmadı. Başbakan Bülent Ecevit'in benimle ilgili eleştirilerine kırılmadım.
             Yeni bir şubat krizi yaşanması olası gözükmüyor. İmkânsız demiyorum ama uygulanan para ve maliye politikalarıyla çok ani şeyler olsa bile kriz olmaz.
        
        
        
