                       
        
        
                
             haber
                   
             Sezer'in tavrı bekleniyor 
             Dünkü MYK'da da Erdoğan'ın Siirt'ten aday olması görüşü ağırlık kazandı. Erdoğan adaylığını açıklamak için öncelikle Cumhurbaşkanı Ahmet Necdet Sezer'in siyasi yasağını tamamen kaldıracak olan uyum paketinin onaylanmasını bekleyecek. Erdoğan daha sonra da Gül'ün milletvekili adaylığından istifasını YSK'ya resmen vermesinin ardından harekete geçecek. YSK'dan resmi yanıt geldikten sonra Siirt'teki boşluk doldurularak adaylığını açıklayacak. 
             Erdoğan: Hazırlık Siirt için
             Başka bir ilden seçime girmenin gündemlerinde olmadığını belirten Erdoğan, "Önümüzde Siirt ilinin artık kesinleşen ve yürümekte olan bir seçim takvimi var. Partimiz olarak biz bütün hazırlıklarımızı, seçim koordinasyon merkezi olarak bunun üzerinde yapmaktayız" dedi.
        KKTC'de halkın yaklaşık yüzde 65'inin Birleşmiş Milletler Genel Sekreteri Kofi Annan tarafından sunulan çözüm planını mevcut haliyle desteklediği ortaya çıktı. Kıbrıslı Türklerin yarısından fazlası 28 Şubat'a kadar bir çözüm bulunacağına da inanıyor. Annan planına en fazla destek, planda Rumlara bırakılması öngörülen Güzelyurt bölgesinden geldi.
             65.4 oranında destek
             Kıbrıs gazetesinin yan kuruluşu KADEM'e 1194 kişinin katılımıyla yaptırdığı anketten Annan planının mevcut şekline yüzde 65.4 oranında destek çıkarken, "Yapılacak bir referandumda plana hayır derdim" diyenlerin oranı yüzde 28.2'de kaldı. 28 Şubat'a kadar bir anlaşmaya ulaşılacağına inananların oranı yüzde 50.4 olurken, katılımcıların yüzde 46.4'ü aksi yönde görüş belirtti.
             Annan planında Rumlara bırakılması öngörülen ve toplumda büyük tartışmalara yol açan Güzelyurt'tan oldukça ilginç sonuçlar alındı. Güzelyurtlular plana 75.3'le en büyük desteği verirken, bu oran İskele bölgesinde yüzde 50.3'lere kadar düştü. Ankette bir başka sürpriz sonuç da polis ve askerlerin verdiği destek oldu. Plana en yüksek oranda destek veren meslek gruplarının başında yüzde 83.3'le asker ve polis geliyor. Bunu yüzde 78 ile öğretmen ve yüzde 77.5 ile memurlar izliyor. En düşük destek ise çiftçi, emekli ve esnaftan çıktı.
             Başbakan Gül, "Ürdün ve Türkiye, Irak'ın toprak bütünlüğünün korunmasında kararlı" mesajını yinelerken, Arap kamuoyundaki Musul - Kerkük endişesini gidermeye çalıştı. Ancak, Gül'ün turu devam ederken, Dışişleri Bakanı Yaşar Yakış'ın "Musul - Kerkük'teki tarihi haklarımızı incelettiriyoruz" şeklinde demeç vermesi, Başbakan'ın gezide verdiği bu mesajı gölgeledi. Gül, "Açıklaması Yakış'ın kendi düşünceleri mi yoksa böyle bir araştırma var mı? " sorusunu yanıtlarken şunları söyledi: "Tam olarak ne dediğini bilmiyorum. Dışişleri Bakanımız da en iyi şekilde biliyor ki Türkiye'nin politikası Irak'ın toprak bütünlüğünü korumaktır. Bu, üzerinde ısrarla durduğumuz bir noktadır. Tarihçilerin bağımsız olarak geçtiği çalışmalar olursa bunlar ayrı şeylerdir. Ama Türkiye'nin devlet politikası, Irak'ın toprak bütünlüğünü muhafaza etmektir ve Irak'taki kaynakları, Irak halkına eşit 
             bir şekilde dağıtmaktır."
             Başbakan Yardımcısı Mehmet Ali Şahin, YSK Başkanı Tufan Algan'a AKP lideri Recep Tayyip Erdoğan'ın Siirt'ten aday olmasının önünde bir engel olup olmadığını sordu. Algan, "Aday olsun, düşünürüz" karşılığını verdi. Şahin, dün Başbakanlık'taki makamında Algan'ı kabul etti. Algan, 45 dakika süren görüşme sonrasında Başbakan Yardımcısı Ertuğrul Yalçınbayır'a da nezaket ziyaretinde bulundu. Algan, görüşmenin tamamen 2004 mahalli seçimlerin hazırlık amacıyla gerçekleştiğini söyledi. 
             AKP Genel Başkanı Recep Tayyip Erdoğan, bugün Azerbaycan, Türkmenistan ve Kazakistan'ı kapsayan beş günlük Türkî cumhuriyetleri gezisine çıkıyor. Beraberinde Enerji Bakanı Hilmi Güler, İçişleri Bakanı Abdülkadir Aksu, Dışişleri Bakanı Yaşar Yakış ile Kültür Bakanı Hüseyin Çelik'i de götürecek olan Erdoğan, bugün gideceği Azerbaycan'da Cumhurbaşkanı Aliyev'le görüşecek. 100'ün üzerinde işadamının da eşlik edeceği Türkicumhuriyetleri turunda, Türkiye'nin enerji köprüsü olması tezinin işleneceği kaydedildi. 
             Seçim yenilgisinden sonra siyasete veda ederek yeni bir hayata başlayan eski ANAP Genel Başkanı Mesut Yılmaz'ın kardeşi Turgut Yılmaz, ağabeyinin yeni hayatına adaptasyon zorluğu çektiğini belirterek, kredi kartının nasıl kullanıldığını bile yeni öğrendiğini söyledi.
             Habertürk TV'de önceki gece yayımlanan "Basın Kulübü" programında soruları yanıtlayan Turgut Yılmaz, ağabeyinin İstanbul Beykoz Konakları'ndaki evinde zamanını kitap okuyarak ve dinlenerek geçirdiğini söyledi. Turgut Yılmaz'ın ilginç açıklamalarından bir bölüm şöyle:
             Kredi kartına şaşırdı
             Mesut Bey İstanbul'a yerleştikten sonra bana ziyarete geldi. Ben de kendisinin ve Berna Hanım'ın kredi kartlarını hazırlamıştım. O arada banka sorumlusu arkadaş, Mesut Bey'e kartın özelliklerini falan anlatıyordu. 'İşte bu kartlar artık çok becerili, gerekirse taksit yapıyor, gerekirse hediye veriyor. Gerekirse makineye takıyorsunuz, para çekiyorsunuz. Pin numaranız var...' Mesut Bey bunların bir makineye takılıp para çekileceğini bilmiyordu. Bununla çok yakın alakalandı.
             Adaptasyon zorluğu
             Bunlar doğal, 20 yıl siyasetle uğraşmış, leb demeden leblebiyi karşına getirenler olursa. 20 yılda dünya değişmiş. 20 yıl bakanlık, başbakanlık yapmış kişilerin, Ankara'da kalmış kişilerin adaptasyonu da çok kolay olmuyor. Parayı kullanmayı bilmiyorlar, parayla hiç irtibatları yok. Neyin kaç para olduğundan haberleri yok. Doğaldır.
             Mesut Bey, gezilerinde arada bir gün kendine ayırıp çarşı pazar dolaşmayı çok seviyor. Ben Mesut Bey'in siyasette olmasından ciddi üzüntü duymuş insanlardan birisiyim. Almanya'ya gittiğimizde Mesut Bey bir markete gittiği zaman saatlerce rafları inceler, bize fenalık basar. O tahmin ediyorum, hiç böyle bir dükkâna girmediği için, 60 çeşit diş macunu varsa, 60'ını birden evirir çevirir bakar. Aslında Migros'a, Gima'ya gitseniz burada da aynı şeyler var.
        Tavla ve pokere Özkan da geliyor
             Seçim sonucu ölüm gibi
             Mesut Bey üzülmüştür, çok kahrolmuştur. Bir siyasetçi için Özdemir Asaf'ın deyimi gibi, böyle bir hadise ölüm gibi bir şey. Kendisi olacakları biliyordu. Bana göre seçim Yalova depreminde kaybedildi. Devlet depremde ani bir reaksiyon alamadı. Yalova'ya gittim, koruma polislerimden birini Yalova'da kaybettim. 
             Kumarbaz değil
             Tavla, bezik oynarız. Açık poker oynar, kapalı oynar. Koskoca Atatürk için ülkeyi içki sofrasından yönetiyor, İsmet İnönü için kumarbaz demişler, Mesut Bey için de bir şeyler desinler. Mesut Bey'in paralı kumar gibi bir derdi yok milletin zannettiği gibi. Biz iki kardeş oturur vidosu 10 lirasına aramızda bezik oynarız. Hüsamettin (Özkan) gelir, vidosu 50 lirasına tavla oynarız.
              Neden ağır konuşuyor?
             Çünkü müstesna bir devlet adamı, devletin arşivine girecek şekilde konuşuyor. Ben ise yarın öbür gün aleyhime delil olarak kullanılabilecek her şeyi de peşinen kabul ediyorum. İlkokulda da böyleydi. Hep özenli, düşünerek, bir sonraki cümleyi düşünerek konuşurdu.
             TBMM Başkanı Bülent Arınç, lojmanların satışından sonra milletvekillerine "kira yardımı" yapılması konusunda "Meclis'in değil hükümetin işi" deyince, Meclis'te yeni bir tartışma başladı.
             Memur bordrolarında "200 bin lira" olan kira yardımının milletvekillerine yapılması durumunda, miktarın 1 milyara yakın olacağı dile getiriliyor. Lojmanların satılması kararının resmileştiği Başkanlık Divanı toplantısında AKP'li Mevlüt Akgün'ün, "Önce sıfır zam aldık, şimdi de lojmanları verdik. Yola bir lokma bir hırka devam edeceğiz" sözleri üzerine AKP'li Suat Kılıç'ın, "Lokmayı verdik, yolumuza hırkayla devam edeceğiz" karşılığını vermesi, diğer üyeleri güldürdü. Kira yardımıyla ilgili olarak bazı vekillerin görüşü şöyle:
             Suat Kılıç (AKP - Samsun): Kira yardımı olmamalı. Misafirhanelerde kalanlara ödeme yapılabilir. 600 - 800 milyon lira kiraya 200 milyon da yakıtı eklerseniz ayda 1 milyar eder. Bu da lojmanların maliyetiyle aynıdır. 
             Ahmet Küçük (CHP - Çanakkale): Milletvekillerinin hiç kimseye ihtiyacı olmamalı, geçim sorunu yaşamamalı. Milletvekillerinin maddi durumları iyi değil. Geçim sıkıntısına düşerler mi bilmiyorum. 20. Dönem'den itibaren beş daire sattım. Kira yardımı olmasa da olur.
             Kemalettin Göktaş (AKP - Trabzon): Kendi evimdeyim. Kira yardımı memurlara kaç lira zaten, 100 milyon mu? Onu da verseler ne olacak?
             Maliye Bakanlığı tarafından hazırlanarak Meclis'e sunulan ve 31 Ekim 2002 tarihinden önceki dönemi kapsayan 'vergi barışı' tasarısından yararlanacaklardan biri de yine Maliye Bakanı Kemal Unakıtan olacak.
             Kemal Unakıtan'ın ismi, af bekleyen binlerce kişi gibi 213 sayılı Vergi Usul Kanunu'nun 359'uncu maddesine göre 'vergi kaçakçılığı' iddiasıyla İstanbul 1.Ağır Ceza Mahkemesi'inde açılan bir davada geçiyor. 
             1995 - 1997 arasında toplam 1.7 milyar dolarlık hayali ihracat ve bunun üç katı naylon fatura işine imza atan Orhan Aslıtürk ve Muhammet Ciğer'in kurduğu Ascor adlı adi ortaklık üzerinden taahhüt kapatmak için naylon faturalarla adlarına hayali ihracat gerçekleştirilen şirketlerden birisi olduğu iddia edilen Albaraka'nın o dönemdeki yöneticilerinden Kemal Unakıtan ve diğer 87 sanık hakkındaki dava sürüyor.
             Maliye Bakanlığı'nın hazırladığı vergi barışı tasarısı, naylon fatura düzenleyen ve basanlara af imkânı getirmezken, asıl vergi kaybına yol açan kullananlara önemli bir kolaylık sağlıyor. Tasarının Vergi Usul Kanunu'nun 359'uncu maddesinde sayılan 'naylon fatura suçlarına' getirdiği aftan yararlanacak kişi ve kuruluşlar arasında şu isimler bulunuyor: Y. Murat Demirel, Şevket Demirel, Nihan Demirel, Cavit Çağlar, Erol Evcil, Hayyam Garipoğlu, Ali Balkaner, Hakan Balkaner, Hüseyin Bayraktar, Ali Zafer Taciroğlu, Faruk Süren, Fuat Süren, Emin Cankurtaran, Cüneyt Cankurtaran, M. İlhan Arslan, M. Sacit Basmacı, Ergün Titiz, Albaraka Türk, Kuveyt Türk, Anadolu Finans Kurumu, İhlas Finans
        Kesinleşmiş vergi alacakları
             Vergi alacağı asıllarında hiçbir indirim yapılmaksızın 9 taksitte ve 18 ayda ödenmek üzere yeniden yapılandırılıyor.
             Bu alacaklara ilişkin faiz ve cezaların yüzde 20'sinin ödenmesi halinde yüzde 80'inden vazgeçiliyor. Bu alacaklar da aynı şekilde taksitlendiriliyor.
             Ödenmemiş olan vergi cezalarının da yüzde 20'sinin Şubat, Nisan ve Haziran 2003 sonuna kadar üç taksitte ödenmesi, dava açılmaması veya açılmış davalardan vazgeçilmesi durumunda da yüzde 80'inin tahsilinden vazgeçiliyor.
        Dava aşamasındaki alacaklar
             Bu alcakların yüzde 70'inin, bu alacaklara bağlı zam ve faizlerin yüzde 10'unun 18 ay içinde 9 taksitte ödenmesi halinde ihtilaf sona erdiriliyor.
             * Kesinleşmiş alacaklarda olduğu gibi bu tür alacakların da Şubat 2003 ile Haziran 2004 dönemi arasında tahsili hükme bağlanıyor.
             * Bu şekilde vergilerin yüzde 30'unun, gecikme zammı ve gecikme faizilerinin yüzde 90'ının, vergi cezaları ile bunlara uygulanan gecikme zamlarının da tamamının tahsilinden vazgeçiliyor.
             * İştirak, teşvik ve yardım fiilleri nedeniyle kesilen vergi ziyaı cezalarında, cezanın yüzde 20'sinin ödenmesi ve açılan davalardan vazgeçilmesi şartıyla cezanın yüzde 80'i ve gecikme zammının vazgeçiliyor.
        İnceleme safhasındaki işlemler
             * Tarh edilen vergilerin yüzde 70'i ile gecikme faizinin yüzde 10'u, tebliğ tarihinden itibaren 30 gün içinde yazılı başvuru olması ve izleyen aydan itibaren 6 ayda, 6 taksitte ödenmesi halinde, vergi aslının yüzde 30'u, gecikme faizinin yüzde 90'ı, vergi cezalarının ise tamamının tahsilinden vazgeçiliyor.
        Pişmanlık ve kendiliğinden beyan
             2003 Şubat sonuna kadar, beyan edilen matrahlar üzerinden tarh ve tahakkuk ettirilen vergilerin tamamı ile pişmanlık zammının ve usulsüzlük cezasının ayrı ayrı yüzde 10'unu, 6 taksitte ödeyenlerin pişmanlık zammı ve usulsüzlük cezasının kalan yüzde 90'lık bölümü affediliyor.
             Kendiliğinden verilen beyannameler üzerinden tahakkuk ettirilen verginin tamamı ile gecikme faizi ve vergi cezalarının ayrı ayrı yüzde 20'sini belirtilen süreler içinde ödeyenlerin de, faiz ve cezalarının yüzde 80'inin tahsilinden vazgeçiliyor.
             Gelir Vergisi Kanunu'na tabi diğer ücret mükelleflerinin de şubat ayı sonuna kadar vergi dairelerine başvurmaları ve 2003'e ilişkin vergilerini tarh ettirmeleri halinde, önceki dönemlere ilişkin herhangi bir vergi ve ceza aranmayacak.
        Para cezaları
             200 milyon lirayı aşmayan trafik para cezaları ile 100 milyon lirayı aşmayan diğer para cezalarının tahsilinden vazgeçiliyor.
             Tutarı 10 milyon lirayı aşmayan asli alacakların ve bu asıllara bağlı fer'i alacakların tutarı 20 milyon lirayı aşmayanlar da siliniyor.
        Matrah artırımı ve stok affı
             Şubat ayı sonuna kadar, 1998 için yüzde 40, 1999 için yüzde 35, 2000 için yüzde 30, 2001 için yüzde 20'den az olmamak üzere matrah artırımında bulunanlara gelir ve kurumlar vergisi incelemesi ve tarhiyat yapılmayacak.
             Vergilendirmeye esas matrah, 1998 için 3 milyar, 1999 için 4 milyar, 2000 için 5 milyar, 2001 için de 6 milyar liradan az olamayacak. Gayrımenkul sermaye iradı geliri olanlar için bu tutar beşte 1 olarak alınacak.
             Kurumlar Vergisi mükellefleri için de esas alınacak limitler 1998 için 9 milyar, 1999 için 12 milyar, 2000 için 15 milyar, 2001 için de 18 milyar lira olarak uygulanacak.
             Basit usulde 1999, 2000 ve 2001 beyannamesini kanunun yürürlüğe girmesinden önce verenler için vergi incelemesi ve tarhiyat yapılmayacak.
             Bu yıllara ait hiç beyanname vermemiş olanların getirilen düzenlemeden yararlanabilmeleri için 1999'a ait asgari 600 milyon lira, 2000 yılına ait 900 milyon lira, 2001 yılına ait de 1.2 milyar lira matrah beyan etmeleri zorunlu olacak.
             Tasarıya göre, arttırılan matrahlar yüzde 30 oranında vergilendirilecek. Bunlardan ayrıca bir vergi, fon payı ve eğitime katkı payı alınmayacak.
        KDV 
             Beyannamelerdeki KDV'nin yıllık toplamı üzerinden 1998, 1999, 2000 ve 2001 için yüzde 3'er oranında hesaplanacak KDV'yi Şubat 2003 sonuna kadar ödeyenlere geçmişe dönük incelemesi ve tarhiyat yapılmayacak.
             Hiç beyanname vermeyenler de, ilgili yıl için matrah artırımında bulunma şartıyla arttırılan matrah üzerinden yüzde 15 KDV ödeyerek, bu haktan yararlanabilecek.
             Matrah artırımına ilişkin gelir, kurumlar ve KDV vergileri, şubattan itibaren 9 eşit taksitte ödenecek.
        Stok beyanı
             Kayıt altında olmayan 3 ay içinde, bağlı oldukları meslek kuruluşunca tespit edilecek rayiç bedel ile bir envanter listesi yaparak vergi dairelerine bildirecek.
             Beyan edilen makine, teçhizat ve demirbaşlar ile emtianın bedeli üzerinden yüzde 10, diğer emtianın bedeli üzerinden bunların tabi olduğu oranın yarısı esas alınarak KDV hesaplanacak. Ayrı bir beyanname ile beyan edilecek bu vergi, beyanname verme süresi içinde de ödenecek.
        Naylon fatura
             Vergi Usul Kanunu'nun 359'uncu maddesinde sayılan kaçakçılık suçlarını 31 Ekim 2002'den önce işleyenler hakkında suç duyurusunda bulunulmayacak. Suç duyusu yapılmış olup soruşturma aşamasında bulunanlara takibat yapılmayacak, açılmış davalar ortadan kaldırılacak. Mahkumiyet kararları da infaz edilmeyecek.
             Ancak, defter, kayıt ve belgeleri yok edenler veya defter sayfalarını yok ederek yerine başka yapraklar koyanlar, ya da belgelerin asıl ve suretlerini tamamen veya kısmen sahte olarak düzenleyenler ve basanlar, söz konusu uygulamadan yararlanamayacak.
        Kamu kuruluşları
             KİT'ler, bunların müesseseleri, bağlı ortaklık ve iştirakleri, büyükşehir belediyeleri, belediyeler, il özel idareleri ve bunlara ait tüzel kişiler, ödemelere Şubat 2003'de başlayacak. Ancak, bunlar toplam tutarı 24 ayda, 24 eşit taksitte ödeyecek. A - Tel'in yarısının yüksek bir fiyatla Yapı ve Kredi'ye devredilmesi kamuoyunda yankı uyandırdı. Yapı ve Kredi Bankası'ndan yapılan açıklamada, A - Tel'in değerlemesinin şirketle ilgili rapor hazırlandıktan sonra yapıldığı vurgulanarak, "Bu raporun hazırlanma tarihinden sonraki döneme ilişkin bilgiler toplanmıştır. Bu bilgilerin ışığında parametrelerde yapılması gereken düzeltmeler yapıldıktan sonra, raporun kendi yöntemi kullanılarak sonuca ulaşılmıştır" denildi.
        
        
        
