                       
        Fotoğrafın Arka Yüzü
        Melih Ergen
           1996
           
             Roman
                   
        Ne çok korkmuştum, bir daha görmek istemez beni, görse de konuşmaz, konuşsa da bana ben gibi bakmaz, beni kendinden saymaz sanmıştım.
        Yanılmışım. Özlemiş beni. Buyur etti. 
        Bir o, bir ben, hiç önceden kararlaştırmadan, kendiliğinden bir o, bir ben, olup bitenleri anlatmaya başladık. En çok merak ettiğimi en sona bırakarak, anlattıklarını dinlerken cümle dolanıp dursa da bir yere gelip dayansa, o dayandığı yerde, tam da yeri gelmişken sorsam, "taş evde, kucağında ağlayan bebeğiyle, büklüm büklüm sarı lüle saçlarıyla, bana bakan, bana da değil, beni de aşıp ta uzaklara bakıp giden genç kadın... " dese diye, sabırsızlana sabırsızlana dinledim onu. 
        Ama önce, "Ben buraya taşınıyorum artık, seninle birlikte yaşamaya karar verdim," diye söze başladım. Olur olmaz, kabul eder etmez, ister istemez, bunların hiçbirini hesaba katmadan ben kararımı vermiştim ya, bir çırpıda böyle söyleyip hem de bundan böyle birlikte yaşayacağımızın ilk işaretleri olsun diyerek, heybemi açıp saçtım, sedirin yastıklarını kabarttım, yatacağım yer belli olsun, sonra bir mutfağa, bir odaya seğirttim, çaylar kahveler yapıp sofralar kurdum. Oturduğu  köşeden  bağırıp  duruyordu. "Tuzluk sağa üst rafta, çorbayı da ısıt." Nereye yönelsem arkamdan yetişiyordu, "Sen kömür sobasını beceremezsin, yan odadan elektrikli zamazingoyu al, dolaptaki rakı çok soğuktur, en iyisi yattığım odanın aç kapısını, bak hemen kapının arkasında, kap gel..." 
        Ayağımıza,  bacağımıza,  çenemize,  hayatımıza, bir hareket geldi, bir hareket... Anladım ki bu taşınma kararımdan hoşnut, doğallaştırıp sıradanlaştırmaya çalışıyor, ama nafile, ben başlayacak bu yeni beraberliğin taze heyecanını bastıracak halde değilim. Oradan oraya seğirtmelerim bitecek, bitip de baş başa kalacak, baş başa kalınca da uzun uzun hayatlarımızın özetlerini çıkarıp bu hayatların görünen ucuna doğru birbirimize el verecek durumda değilim. Hazır değilim. Biraz, çok değil, biraz soluklanmam gerek, kısacası.
        Sofra kurmalarım, yerleşmelerim, düzeltip onarmalarım, yıkayıp ayıklamalarım uzadıkça uzuyor. Musluk başında püsküllü uçlarını kesip attığım taze soğan, yıkayıp pakladığım domates, biber, salatalık, hadi bir yandan da akşama hazır olur, suyu vitamindir, sebze çorbası da ocağın küçük gözünde fıkırdayıp dursun, bir kaptan bir kaba şıngırtılarla aktardığım bulaşığın aralarından hiç belli etmemeye çalıştığım ilgimle dinliyorum onu.  
        "Koyu badem gözlü, koyu gür sakallı olur Tatarlar. Üç ocaklı demirci dükkânı deyip geçme, fayton imalâtından zengin bile olmuşlar. İlk göçler 1854'te başlamış ya, canım 1956'da da var, ama 1875 Kırım Harbinden sonra Kafkasya'dan göç edip gelmişler. Zenginlik uçup gitmiş, bir gün önce her şey var, bir gün sonra hiçbir şey... Köstence dediğin yoksulluk artık. Yoksulluğa mı dayanamadılar, Kafkasya'nın özlemine mi, harbin yaralarına mı, birer hafta arayla öldüler. Çek şu albümü, şunu şunu, hani gidip gelip karıştırdığın, bilmem mi sanırsın, hah işte o albümü ver bakayım. Bak işte bu fotoğrafta yan yana duruyorlar. Ne ilgisi varsa bilmem, Kaymakam Arif Beyin kızı davet etmiş ilk kez, ilk kez 1912'de geldikleri İstanbul'da çektirmişler bu fotoğrafı. Bu fotoğrafı çektirir çektirmez İstanbul'a göçmeye karar vermişler, ama olmamış. Ben Köstence'de doğmuşum. Yıl 1928..."
        Kendisini anlatmaktan hoşlanıyor. Bırak hoşlansın, kim hoşlanmaz ki? 
        "Ne matbaa klişeciliğini ne de yaylı somya dikiş kaynakçılığını sevdim, ama Odunpazarı'ndan in aşağıya, Kurşunlu Mahallesini soluna al, Yediler'i de geç, canım oraları geç, yeni yeni kurulan harp sanayiinin en irikıyımlarından biri sayılırdı Tayyare Fabrikası, işte orada dolgu kaynağını öğrenirken lüle lüle sarı saçlarını çok sevdim. 1950'de otuz altı lira aylık iyi para, düşünsene, ev kirası altı buçuk, sığır eti iki lira, kuzu eti de iki yüz yirmi beş kuruştu. Aklım fikrim evde, gözüm gönlüm evde, ruhum kalbim evde, beş liraya bir de bisiklet aldım, her paydosta gidip gelmeye başladım. Bu ay tencere, öbür ay pompalı gazocağı, ev düzdüm."
        Ben söz aldım: 
        "Binbir meşakkatle düzülen her ev bozulur. Özene bezene kurulan her eve eninde sonunda ölüm girer. "Oldu bitti, ne de güzel oldu, her şey de yerli yerine yerleşti, pek de yakıştı," der demez yetişir ölüm. Orta yerinden bıçak gibi girer, kesip atar. Ölüm ancak çatısı kapanan evlere girer, dağıtır, parçalar, yıkar, döker, bir yanı noksan olsun ister."
        Beğendi beğenmedi, sevdi sevmedi, anladı anlamadı, olsun, bir kez de ben anlatayım istedim. 
        Önce gözlerimin önüne Zübeyde'nin yeğenlerini getirmeye çalıştım. Çocuk ayakkabıları satmakla yetinemeyen, yetinemezsin doğaldır, yerinde durursan gerilersin, kuraldır, önce artık eskisi gibi iş yapmayan, zaten yaşlandığı için çalışamıyor, satmak istiyor, yandaki dükkânı satın almalı, hem kazanılan bu yer sayesinde arka tarafa da bir oda yapılır, patron odası gibi, şart oldu, günün hayhuyundan ve tezgâhtan azıcık uzakta olmakta fayda var, öyle değil mi, ama canım? 
        Odaya en büyük yeğen yerleşti, işin beyni o olduğuna göre, münasiptir.
        Tezgâhtan ve günün hayhuyundan ne kadar uzak olduğu sanılırsa sanılsın bu oda bir süre sonra tezgâhı aratır oldu. Arka tarafın sessizliğini; sık sık çalan telefonun çınlamalarıyla, Facit makinenin kolundan tutup çevirdikçe elektrik sayacı gibi fır fır dönen rakamların, o her dönüşte bir köşeye biraz daha para ayıran rakamların "cır cır" sesleri bozdu. Büyüyen her işte olduğu gibi, bu odadan evlere, evlerden bu odaya taşınan Bond çanta dolusu evraklar ve noter kâğıtları dolaplara sığmaz oldu. 
        Pantolon imalâtıyla ilgili bütün tasarılar gerçek oldu. Niye olmasın; iş hayatındaki başarının sırrı, ciddiyet; güvenilir olmak, ama en çok da takipçiliktir, bütün bunlar da yeğenlerde fazlasıyla var doğrusu. Tabiî ki ciddi yapılan her iş gibi bu da kabına sığamadı. Gelişen ülkenin ihtiyacı biter mi, kasık aralarından alınan ölçülerle onu bunu huylandıran ısmarlama pantolon terziliği nereye kadar sürer, terzilerin "Bugün de olmadı, yarın, yarın demedim ki, ancak hafta başına hazır olur," diye diye yaptıkları kaprislerin peşinden bu devirde kim koşar? Bedeni tutmazsa bir pile daha atarsın olur biter, bedeni tutanlara da paça çizgisi atıvermek kaç dakikalık iş canım, hizmet müşteriyi daima memnun eder, devamını sağlar.
        Üç makine, beş makine derken şaka maka dükkân, koca atölye oldu. Başörtülerini yanaklarının kenarlarına kıvırıp hamarat elleriyle hızları günden güne artan ev kadınlarının, iki çift laf etmeye vakit bulamadan kan ter içinde çalıştıkları atölyeden üç model, üç beden olmak üzere çıkan pantolon sayısı dört yüz oldu. Az buz telâşe değil, ama değiyor. 
        Yeğenlerin Zübeyde Halayı unutmalarını hoş görmek gerekir, kolay olmuyor bu işler. Yazları, harman yerlerinden kalkıp uçup gelen ve insanı hışır hışır kaşındıran yal tozlarını kokladıkları Mihalıcık Köyü yerine, şimdi Sapanca'nın hanımeli kokulu durgun mavi göle bakan dubleks evine gelebilmek için, kolay değil işte, böyle gece gündüz çalışmak gerekiyordu. Akçaalan Mahallesindeki ev iyiydi hoştu, ama hatta eş dost, hısım akraba hep oradaydı, ama devir değişiyordu. O eski, harap, ahşap ev yerine Porsuk'un karına buzuna tepeden tepeden bakan apartman dairesini almak öyle kolay olmuyordu, aynı işi yaptıkları esnaftan kaç kişiye nasip oldu ki bu apartman dairesi, bu dubleks yazlık? 
        Dışarıdan bakınca her şey ne kolay görünür, hatta Zübeyde Hala'nın komünist oğluna, aslında pek de sevimlidir ya, bu oğlana kalsa her zenginliğin altında biraz gözyaşı, hatta kan vardır. İyi, ama öyle mi canım; teşebbüs, emek, öz sermaye, en çok da takip, evet hem de hiç atlamadan büyük bir ciddiyetle takipçi olmak özelliği ne olacak? Tanrı bile beş parmağı eşit yaratmamışken... Hoş görmek gerek, genç onlar daha, hele bir büyüsünler, onlar da çalışma hayatına bir girsinler, görürüz o zaman. Görürüz o zaman; zenginliği eşitliği, hakkı özgürlüğü, sosyalizmi kapitalizmi, kapitalizmce, hay allah dilimi eşekarısı soksun, neydi onun adı her neyse işte onu... 
        Hayır, insan yeğen meğen, ama bazen ciddiye alıyor, cidden alınıp kaptırıyor kendini. Hani maaile oturmuş, hani canım trenlere dolup dolup gelmiştik de, hatırlıyor musun, hep birlikte oturmuş, taa gece yarılarına kadar eskilerden yenilerden, işten güçten, memleketten  akrabalardan, gece yarılarını kim bilir kaç geçelere kadar konuşup konuşup sonra da bu yakın akraba birliğinin yaydığı güvenirlik duygusunun verdiği huzur ve keyifle, neredeyse biraz böbürlenmeyle sanki, odalarımıza çekilmiştik; çekilmeden önce salona yer yatakları serip oğlanların hepsini dizi dizi yatıracağız deyince oğlanlar sevinçten boynumuza atılmış sonra da sabaha kadar süren yastık kavgalarının şamatalarından bıkıp usanınca: "Hadi artık, ayıp oluyor ama, yatın uyuyun canım, nedir bu gürültü?" diye yalandan kızıp azarlamıştık, işte o günün sabahı, belki uykusuzluktan, belki kim olduğunu bilmediğimizden, ne dediğini anlayamadığımız adam, radyodan bangır bangır, "Silahlı kuvvetler idareye el koymuştur," diye böğürmeye başlayınca , işte bu yeğen, işte daha o zamanlar bile, kalkıp oynamaya başlamıştı. Aslında çocuktu daha, ortaokul talebesi falan, demeye kalmadan, "Eee, siz bir yandan zenginleşirken bir yandan canını dişine takmasına rağmen yoksullaşıp duranların âhı yerde mi kalacak sanıyordunuz?" demez mi? Bak sen!
        Yeminle şeyle ilgisi yok, hani tam o günlerde yaptığımız başvuru üzerine banka kredimiz çıktı çıkmak üzere, bundan caydık bütün tasarruflara el koymaya kalkışmaları yetmiyormuş gibi, canım hatırlarsın, bir de yüzüklerimizi falan istemeye kalkışmadılar mı? O yeğen de zıp zıp "Olur mu böyle olur mu  kahrolası diktatörler bu vatan size kalır mı?" diye şarkı söyleyip duruyordu. Dayım, "Eee, kes şu şarkıyı," demişti de, o da dayıma, "Bu şarkı değil bi-defa, marş bu marş, akıllım," diye karşılık vermişti. Halam nasıl böyle büyüklerine laf çakıştıran bir çocuk yetiştirir diye şaşakalmıştık.
        Bu kadar gerilerden, bunca sisli puslu hatıraların arasından çekip çıkartılmak kolay olmuyor. Ne kadar zorlarsam zorlayayım, her biri cılız birer siluet olarak gözlerimin önünden geçip kayboluyor. Ne kadar özlersem özleyeyim, yaşadığım ve işte şimdi bile büyük bir zevkle heyecan veren yaşadığım şu an, geçmişin acısı, donanımsız olduğumuz o günlere, bu yüzden çocuksu olan, bu yüzden çıplak olan, bu yüzden o anda hiç bilmesek de mutlu olduğumuz o günlere özlemimden doğuyor. Ne yapıp edip bu gerisi görünmeyen karanlığı delip hatıraların orta yerine kurulmalı; geçmişin umut veren günlerini söküp almalı ondan. Sanki o konuştukça beynim daha bir kışkırtılıyor, o konuştukça anlattığı tarihlere denk düşen öbür görüntüler aynı tarihe paralel yürüyüp gidiyor. Kimi zaman o konuşurken ben içimden, kimi zaman ben konuşurken o içinden; ama hep aynı anda, pür telâş, soluk soluğa anlatıyoruz. 
        "Evden ayrılıp giderken, ne almama izin verirsin diye sormuştum babama. "Hangisini sen kazandın ki?" deyip dik dik bakmıştı yüzüme. Matbaadan işçiliğinden sonra somya kaynakçılığını da terk etmemi hazmedemiyordu. Bunu kendisine yapılmış saygısızlık sayıyordu, gurbet ellerde bulduğum işe gitmemi yediremiyordu kendine." 
        "Hiç de öyle değil, gencecik oğlunun dizi dibinden ayrılmasını göze alamıyordu, yanında olmasını istiyordu mutlaka."
        "Hiç böyle düşünmemiştim, doğrusu bugüne kadar hiç böyle düşünmemiştim."
        Düşünmezsin tabiî, hangi baba oğul iktidar kavgasına girmemiştir, kaç baba oğul her an patlamaya hazır öfkelerini dizginleyip sevip okşayabilmiştir birbirini? Hep uzaktan uzağa kuşatmazlar mı birbirlerini, hep araya giren anaların yatıştırmalarıyla sakinleşmez mi ortalık? Düşünmezsin tabiî! 
        Yaptığı nice düşüncesizlikleri başına kakmak istemedim, şunun şurasında birlikte yaşamaya başlayalı ne kadar oldu, yaparsam küstâhlık olur. Beni zorla çağırmadı ya... 
        Kimse zorlamadı beni, üç ölü zamanlar alanını ben terkedip geldim bu eve. 
        "İyi, ama neden?" diye sordu sonunda. Ben de anlattım.
        Ona anlatmayıp da kime anlatacaktım? Kimim kimsem yoktu, her şeyim oydu. O, yani kalan tek inancım... Olan biteni kimden anlamasını bekleyebilirdim, ondan başka kime sığınabilirdim? Sofraya iyice abandım; susa dura, güle efkârlana, üzülüp sevine, kalkıp otura, bağıra çağıra bir bir anlattım. Ara ara aklıma takılan soruları da anlatır gibi, ona mı, kendime mi, bilmeden sordum. 
        "Hiç anlamasalar da, hiç bilmeseler de, hiç ilgilenmeseler de, neden, kadınlar bütün erkeklerin iş hayatlarını pürdikkat dinlerler? Onlara hiç anlamıyorlarmış gibi gelirken birden en can alıcı soruyu, nasıl olup da bulup sorabilirler? Nasıl olup da erkeklerin tam tersine, kısa hedeflerde fantezilerini, uzun hedeflerinde mantıklarını kullanırlar? Neden onlar az intihar edip çok yaşarlar? Neden onlar doğuştan anne olurlar da erkekler baba olmayı ancak öğrenerek elde edebilirler? Hem bu dünyaya ait olup hem acıya nasıl katlanırlar? Kadınlar sadece erkekler yüzünden mi  derviş olmaz? Kadınların tanrısıyla, erkeklerin tanrısı aynı mıdır?"
        Onun hiçbir cevap vermesine fırsat bırakmadan hemen ekledim ardından: "Zaten hiçbir kadın sevgi sözcüğünü ağzına almadan herhangi bir erkekle sevişmeye kalkışmaz, öyle değil mi?" diye sordum. "Ya da ardından mutlaka sevgi sözcükleri kullanır." Yine cevap vermesine fırsat bırakmadan, "Bir erkek gibi değil yani, erkekler yalnızca sevişebilmek için yalan söyleyebilir, ama seviştikten sonra sevebilir, bundan sonra ise yalan söylemez. Sevişmenin bir önünde, bir de ardında yalan vardır değil mi, biri kadına, ötekisi erkeğe kalan..." 
        "Bu yüzden mi terk ettin evini?"
        "İki kişinin bulunduğu yerde özgürlük olmaz. Hele bunlar erkek ve kadınsa... Hele bunlar evlenmişlerse... Ama sadece bu yüzden terk etmedim. Bunu başından beri biliyordum zaten. Terk etmenin top yekün olduğunu düşündüğüm için..."
        Sonra öteki sorulara geçtim. 
        "Baban kendini astığı zaman, babanı mı, kendini mi suçlu saydın? O mu seni terk etmiş saydın, sen mi onu? Baban sana rağmen mi astı kendini, sana bağlı olarak mı? O böyle ölmeseydi hayatın başka türlü mü olurdu, şimdiki gibi mi? Hayatın böyle ya da başka türlü olmasını ne ya da kim sağlıyor, bu iyi mi kötü mü? Genetikle mi, sosyal hayatımızla mı var oluruz? Senin de kendini asma ihtimalin var mı, yok mu? Belki de hiç aklından çıkmıyor bu ihtimal, doğru mu?"
        Binlerce, onlarca, yüzlerce soru sorabilirdim daha. Erkendi. İlk gece için çok erkendi.
        
        
        