                           
             
             
                    
                Makale
                   
        
        Aydınlanma devrimi

        "Din, doğa görüşü, toplum, devlet düzeni, herşey acımasız, kıyasıya bir eleştiriden geçiriliyordu. Herşey varlığını ya aklın yargıç sandalyesi önünde haklı çıkarmak ya da varlığından vazgeçmek zorundaydı."
        Prof. Dr. Eren Omay (İTÜ İnşaat Fakültesi Öğretim Üyesi)
        18. yüzyıl düşünür ve sanatçıları "ışık" ve "aydınlanma" sözcüklerine hayrandır. Tümü bu iki sözcüğü eserlerinde yazılarında çok kullanmıştır. Örneğin 18. yüzyılda yaşamış Alman ressamı Daniel Chodowiecki'nin bakır üzerine yaptığı gravürün adı Aydınlanma'dır. Chodowiecki, eserini şöyle yorumlamış: "Aydınlanmanın, mantığın bu yüce yapıtının şimdiye değin ufukta yükselen güneşten başka hiçbir genel, anlaşılır ve alegorik simgesi olmamıştır. Bu simge, her zaman bataklıklardan, buhurdanlardan, putperest sunaklarında yakılan kurbanlardan yükselen sisten ötürü daha uzunca bir süre en uygun bir simge olarak kalacaktır. Fakat, güneş ufukta yükseldiği zaman, sisin hiçbir zararı yoktur."
        18. yüzyıl filozof ve politikacısı Turgot şöyle demiş: "Sonunda bütün gölgeler dağıldı, her taraftan bu ne güzel bir ışık... İnsan mantığının bu ne kusursuzluğu."
        18. yüzyılda yazılmış bir şiirden iki dize şöyle: "Ve kaba bilgisizliğin ürettiği herşey / Kayboluyor ışık yüzyılının büyük gününde"
        Filozof Berkeley 18. yüzyılı şöyle betimlemiş: "Kölelik ve batıl inanca karşın ortaya çıkıp kendi yolunu çizen o ışık okyanusu."
        Bir başka İngiliz düşünürü, 18. yüzyıl için "geçmiş zamanların ümitlerinin ve hayallerinin ötesinde aydınlanmış" demektedir. 
        İngiliz şairi A. Pope, şöyle yazmış: "Doğa ve yasaları gecede saklıydı / Tanrı Newton'u yarattı ve herşey aydınlandı." (1)
        18. yüzyılın temel imge ve kavramı olan "Işık" ve "Aydınlanma" ne anlama gelmektedir?
        
        Aydınlanmanın tanımı

        Işık sözcüğü, 18. yüzyılda, "anlayış, bilgi, ruh aydınlığı" kavramlarını ifade etmek için bir simge olarak kullanılmıştır. Bu ışığın kaynağı akıldır. Örneğin, o yüzyılda şöyle denmiştir: "Sadece doğal aklın ışığı, insanları bilimde ve beşeri bilgide mükemmelliğe ulaştırabilir." (1) Aydınlanma, ilk ağızda şöyle tanımlanabilir: "Aydınlanma, insanın düşünme ve değerlendirmede din ve geleneklere bağlı kalmaktan kurtulup kendi aklı, kendi görgüleri ile yaşamını aydınlatmaya girişmesidir." (2)
        Ünlü filozof Kant, Was ist Aufklaerung? (Aydınlanma nedir?) adlı eserinde aydınlanmayı şöyle tanımlar: "Aydınlanma, insanın kendi suçu ile düşmüş olduğu bir ergin-olmayış durumundan kurtulup aklını kendisinin kullanmağa başlamasıdır. Ona göre, insan bu duruma aklın kendisi yüzünden değil, onu kullanmaması yüzünden düşmüştür; çünkü insan şimdiye kadar aklını kendi başına kullanamamış, hep başkalarının kılavuzluğunu aramıştır; 'Aklını kendin kullanmak cesaretini göster!' sözü bundan böyle parola olmalıdır." (2)
        Engels, Aydınlanmanın fonksiyonel tanımını yapmıştır: "Din, doğa görüşü, toplum, devlet düzeni, herşey acımasız, kıyasıya bir eleştiriden geçiriliyordu. Herşey varlığını ya aklın yargıç sandalyesi önünde haklı çıkarmak ya da varlığından vazgeçmek zorundaydı." (3)
        Hampson, Aydınlanmayı şöyle tanımlamış: "Aydınlanma, tarihsel olguların, sanat yapıtlarının, bilimsel buluş ve felsefi spekülasyonların birbirleriyle etkileşimlerinden oluşan ve bu etkileşimin insanın tarihe, sanata, bilime ve felsefeye bakışını değiştirmesiyle biçimlenen bir ilişkiler ağıdır." (4)
        
        Aydınlanmanın zamanı ve yeri

        Ünlü tarihçi Michelet'ye göre; Aydınlanma 18. yüzyılda başlamıştır. Voltaire, bu görüşte değildir.
        Ona göre; "18. yüzyılın yaptığı, 17. yüzyılın yarattıklarını çoğaltmak ve yaymaktır." (5)
        The Crisis of the European Consciousness (Avrupa'nın Bilinç Bunalımı) adlı çalışmasında Paul Hazard, Aydınlanma'nın başlangıcının 18. yüzyılda değil, 17. yüzyıl'ın ikinci yarısında aranmasını önerdi. The Intellectual Origins of the English Revolution (İngiliz Devriminin Entellektüel Kökenleri) adlı kitabında C. Hill, Aydınlanma'ya özgü sayılan fikirlerin, en azından İngiltere'de 16. yüzyıldan beri yaygın olduğunu ileri sürdü.
        Aydınlanma için bir başlangıç tarihi saptamaya çalışmak, Aydınlanma için uygun bir yüzyıl aramak en azından tartışmaya açık sonuçlar verir. Çünkü; tarihsel gelişme sürekli bir süreçtir. Bu sürekli süreci belli dönemlere ayırmak, parçalara bölmek tarihsel analizleri mekanikleştirir.
        Bu anlayışla, Aydınlanma'nın tarihsel gelişimin, insanlığın yücelişinin bir anı olduğu söylenebilir. Şöyle ki; Ortaçağın kapanmasından sonra insanlığın gelişimi hızlanmış, gelişim 18. yüzyılda en yüksek noktasına ulaşmış, süreç bu yüzyılda en klasik formuna erişmiştir. Bundan dolayı, 18. yüzyıla Aydınlanma Çağı denir.
        Aydınlanma, İngiltere'de başlamış, buradan Fransa'ya, Fransa'dan ve doğrudan doğruya İngiltere'den Almanya'ya geçmiş, tüm Avrupa'yı etkilemiştir.
        Aydınlanma, ülkelerin özelliklerine uygun şekiller almıştır. Örneğin Aydınlanma İngiltere'de Ampiristdir (deneyci). Fransa'da Rasyonalist ve bu ülkenin sosyal-politik gerçeğine çok aykırı düştüğü için çok radikaldir. Almanya'da Mistik-Rasyonalisttir.
        Aydınlanma, yaşamın birçok alanını etkilemiştir. Geleneksel düşünme ve davranış şekillerini kırmış, toplumu değiştirmiştir. Eğitimde, siyasette, ekonomide kuramdan uygulamaya, eleştiriden eyleme geçişi sağlamıştır.
        
        Aydınlanma felsefesi

        Aydınlanma felsefesinin karekteristik özelliklerini Gökberk şöyle özetler:
        [Avrupa'da, insanın hazır bulduğu gelenek şemalarından kopup hayatının düzenini kendi aklı ile bulmağa girişmesi, Renaissance ile başlar. 18. yüzyıl bu gelişmede en yüksek noktadır, bu sürecin en arınmış, en klasik formuna ulaşmasıdır. Özellikle 18. yüzyıla "Aydınlanma Çağı" denmesi bundandır. Geniş anlamıyla Aydınlanma, Ortaçağın kapanması ile, Ortaçağın hayat anlayışına karşı yeni bir dünya görüşü olarak ortaya çıkmıştır. Bu gelişmeyi açan Renaissance, transcendent olan, yani kökü ve ereği bir üst-dünyada bulunan bir hayat düzeninden immanent (kökü ve ereği bu dünyada bulunan) bir hayat düzenine geçişin başlangıcıdır. Bu geçişte Renaissance düşüncesi kendini bütün tarihi otoritelerden bağımsız kılmağa, dünya ve hayat üzerindeki görüşlerine sadece deneyin ve aklın sağladığı doğrularla bir şekil vermeğe çalışmış, Ortaçağın statik gelenekler şemasını kırıp düşünme ve değerlemede özgürlüğe ulaşmayı bu yolla denemiştir. Ancak, Renaissance bu planını tam olarak gerçekleştirememişti, çünkü Renaissance bir geçit çağıdır; geçit üzerinde bulunmak demek de, geride bırakılan ile kendisine varılmak isteneni, ister istemez, bir arada bulundurmak demektir. Onun için, yeni bir dünya görüşünü aramada ilk denemeleri yapan Renaissance düşüncesinin formülleri, tabii olarak, henüz bulanıktır, sallantılıdır; bu düşüncenin henüz bütünlüğü yoktur, parçalıdır.
        Renaissance, "yeni"yi arama yolunda bir kaynaşma, coşkun bir araştırma çağıdır. 17. yüzyılda bu durum değişmiştir: 17. yüzyıl bir durulma dönemidir; Renaissance'ın ortaya koyduğu yeni görüş, buluş ve ilkeleri sistemli bir düşünce ile derleyip düzenleyen, bunlardan birliği ve bağlantısı olan bir dünya görüşü oluşturmayı deneyen bir yüzyıldır. 17. yüzyıl felsefesindeki bu birlik ile bağlantıyı meydana getiren faktörler, bu felsefenin matematik fiziği kendisine bilgi örneği olarak alması ile rationalismdir -bu iki faktör de birbiriyle yakından ilgilidirler. Matematik fizik, tabiatta bulunmayan, sırf düşünceden türetilmiş olan birtakım exakt matematik kavramlarla tabiatın yapısını kavrayabileceğimizi göstermişti. Demek ki, tabiat ile akıl arasında bir uygunluk var; rationel yapılı olan tabiatı ratio (akıl) kavrayacak durumdadır. Buna inanan 17. yüzyıl felsefesi, yalnız tabiatın değil, felsefenin konularının da -tanrı'nın da, ruhun da, iyi ile doğrunun da- sırf akıl ile bilinebileceğine güvenir. Bu güven, 17. yüzyıl felsefesini büyük konstrüktif-dedüktif sistemler kurmağa götürmüştür. Konstrüktif-dedüktif sistem de, bir ana düşünceyi çıkış noktası alarak bütün öteki düşünceleri, aralarında sıkı bir bağlantı kuracak şekilde, bu ana düşünceden türetip kuran bir sistem demektir. 17. yüzyıl felsefesinin baş özelliklerinden birisi, -tipik örneklerini Descartes ile Spinoza'nın felsefelerinde bulduğumuz- bu çeşitten büyük sistemleri olmasıdır.
        18. yüzyıl, bir Descartes'ta, bir Spinoza'da bulduğumuz bu çeşit metafizik construction'lardan uzaklaşacaktır. Bu yüzyılda, kılı kırk yaran metafizik düşünceyi şüphe ile karşılamayı, ondan bir bıkma ve ayrılmayı bulacağız. Metafizik speculation'larla şiddetle savaşan 18. yüzyıl felsefelerinin başlıcaları, bir "sağduyu felsefesi" olarak gelişmişlerdir. 18. yüzyıl düşüncesinin bir karakteristiği bu. Yalnız, bununla 18. yüzyıl düşüncesinin -bütünü ile- akla güvenini yitirdiği sanılmamalıdır. Tam tersine, bu düşünce akla inanıp güvenmede kendisinden önceki yüzyıllardan daha da ileri gider. Yeni tabiat bilimi, tabiatın yapısını doğru olarak kavramakla insana tabiat üzerinde hakim olmak yollarını açmıştı; bu da, insan aklının nesneler üzerinde egemen olduğu bilinç ve gururunu getirip yerleştirmişti. Şimdi yapılacak şey, tabiat karşısında başarı kazanan aynı aklı kültür dünyasına da uygulamak, matematik tabiat bilimine paralel olarak kültür bilimlerini de kurmak, kültür dünyasını da akılla aydınlatıp ona akılla hakim olmaktır. İşte 18. yüzyıla "Aydınlanma çağı" adını verdiren bu idedir, bu inançtır; bu yüzyılın bu inancı gerçekleştirmeğe, onu kültürün bütün alanlarında yürütmeğe girişmesidir. Aydınlanma yüzyılının ideali, bilginin ilerlemesine dayanan intellektüel bir kültürdür. Aklın aydınlattığı doğrular ile beslenecek olan bu kültür sonsuz bir ilerlemeye adaydır. Akla karşı beslediği bu güven yüzünden Aydınlanma düşüncesi geleneklerin köleliğinden kurtulacağına, kaderini kendisi kendi eliyle düzenleyeceğine, insanın özgürlük ve mutluluğunun boyuna artacağına inanır; bu güvenle tarihin oluşturduğu bütün kurumları aklın eleştirmesinden geçirir; toplumu, devleti, dini ve eğitimi aklın ilkelerine göre yeni baştan düzenlemeğe girişir; nihayet, yolunu aklın gösterdiği bu durmadan gelişip ilerleyen intellektüel kültür temeli üzerinde insanlığın birleşeceğine inanır.
        17. yüzyılda felsefe, üniversel bir bilimdi. 18. yüzyılda ise daha çok bir kültür felsefesidir, hem de hayata işlemek, onu aydınlatarak yolunu göstermek isteyen bir kültür felsefesidir. Bu felsefenin construction'lardan uzak durması da bu yüzdendir. Geniş çevrelere idelerini benimsetebilmek için Aydınlanma felsefesi, biliminin exakt ifade formunu pek kullanamaz, her türlü yazı şekline başvurur; düşünürleri de, sistemli düşünüp çalışan filozoflar değil, daha çok büyük yazarlardır: Locke ve Voltaire gibi. Bunlar yazılarında milli dillerini kullanmakla, düşüncelerinin geniş çevrelere de yayılmasını sağlamışlardır. Bu düşünceler, dergilerle, toplantılardaki tartışmalarla, ödüllü yarışmalarla, genel kitaplıklarla, felsefe ile sıkı bir işbirliği yapan edebiyatla - bu devir için karakteristik olan bu fenomenlerle- gerçekten de geniş aydın çevrelere yayılmıştır. Felsefenin geniş çevrelerin eğitim ve yetişiminde yer alması, felsefe problemleri üzerinde aydınların uzun uzun durması 18. yüzyılın bir başka özelliğidir. 18. yüzyılın bu durumu, fikir tarihinde biriciktir denilebilir. Onun için bu yüzyıla, "Aydınlanma" (Aufklaerung, Enlightenment) yanında "Felsefe yüzyılı" da (Siecle philosophique) denir.
        Ama 18. yüzyıl aydınlanmasına ana özelliği, lâik bir dünya görüşünü kendisine tam bir bilinçle temel yapması, bu lâik görüşü hayatın her alanında tutarlı olarak gerçekleştirmeğe çalışmasıdır. Ortaçağın din ve Kilisenin belirlediği kültürünü sona erdirecek akımı Renaissance başlatmıştı; 17. yüzyılın büyük felsefe sistemlerinde bu akım ilk olarak gözle görülür güçlü bir ifade kazanmıştı. 18. yüzyılda bu süreç, özellikle kültür bilimleri, hele pratik-politik hayatın şekil alması bakımından, radikal formunu bularak en yüksek noktasına erişecektir. Nitekim 18. yüzyıl, aynı zamanda, her alanda aklın ışığı ile yürümek isteyen bu intellektüalist kültür anlayışının çözülmeğe yüz tuttuğu, kendisini yıkacak olan karşıt görüşlerin için için gelişmeğe başladığı yüzyıldır da. Bu yüzyılda, örneğin Shaftesbury akıl inancı karşısına "güzel" karşısında duyulan coşkuyu, güzellik idealini koyacaktır; Rousseau, tekyanlı olarak akla değer vermek karşısında canlı "duygunun" hakkını savunacaktır; bu yüzyıl için başlıca bir problem olan akıl ve duyu bilgileri konusu araştırılırken boyuna irrationel faktörlerle karşılaşılacak, "içgüdülerin" insan hayatındaki yeri ve değeri üzerine bir anlayış uyanmağa başlayacaktır -Hume ile Voltaire'de olduğu gibi. Bunlarla da, "Akıl çağı" içinde duygu yönü de gelişmek yoluna girmiş oluyordu. Ama bu gelişmeye rağmen Aydınlanma yüzyılının yönetici idesi akıl idealidir; bu ideale aykırı olan görüşler bile hep onun ölçüsü ile değerlendirilir. Akla karşı duyulan bu aşırı inanç, yüzyılın sonlarında Kant'ın felsefesiyle çok sarsılacaktır; çünkü Kant "aklın gücünün nereye kadar gidebileceğini, kendisine böylesine güvenilen bu yetinin de sınırları olduğunu" gösterecektir. 19. yüzyılda ise Aydınlanma'nın hızını büsbütün kaybettiğini görürüz. Bu yüzyılda bir tepki olarak Aydınlanma'nın karşısına çıkan kuvvet de, irrationel faktörlere yönelmiş olan Romantismdir.
        Aydınlanma'nın bu "genel karakteristiği"ni bitirirken, felsefe tarihinde böyle bir çığırda yalnız 18. yüzyılda karşılaşılmadığını, buna benzer bir durumu Antik Çağda da, MÖ 5. yüzyılın Yunan düşüncesinde de bulabildiğimizi söyleyelim. "Grek Aydınlanması"nın çizgileri de, esasta, 18. yüzyılınkine çok benzerler: 1) Orada da, eskiden din tarafından belirlenmiş olan bir kültür yapısının, din değerleri canlı etkilerini kaybedince yeni bir kültürün yeni temelini, insanın kendisinin kendi aklı ile arayıp aydınlatmak istediğini görürüz. Grek Aydınlanması'nın tipik temsilcileri olan Sofistler de, tıpkı 18. yüzyıl aydınlanmacıları gibi, eski kültür değerlerini aklın ışığına tutarak keskin, merhametsiz bir eleştirmeden geçirirler. Bunlardan örneğin "Her şeyin ölçüsü insandır" diyen bir Protagoras relativisttir -mutlak değerlerin çözüldüğü yerde relativism tipik bir fenomendir-. "Bir şey yoktur, olsa da bilemeyiz, bilsek de başkasına bildiremeyiz" diyen Gorgias da bir nihilisttir. -Oysa "eskiden" herşeyin ölçüsü tanrılardı, bu değişmeyen, zamanüstü normlardı -. 2) Sofistlerde de düşünce, insana ve kültür problemine yönelmişti. Oysa onlara kadar Yunan düşüncesi başlıca tabiat konusu üzerinde durmuştu. 3) Grek Aydınlanması'nda da metafizikten bir uzaklaşma var. Sofistler artık, Herakleitos ve Parmenides gibi, "varlık problemini" ele alıp bunun üzerinde spekülatif olarak düşünmeğe kalkmazlar; kendilerine insanı ve insanın oluşturduğu dünyayı konu yaparlar ve bunu da konstrüktif olarak değil, tıpkı 18. yüzyıl aydınlanmacıları gibi, empirik-genetik olarak, "gerçeğe" bakarak, bunun oluşunu (genesis) kavramağa çalışarak incelerler. 4) Grek Aydınlanması'nda da toplum hayatının problemleri üzerinde hararetle tartışıldığını görürüz. "Devlet, toplum, din nedir?", "Bunların kökleri nerededir?", "Nasıl bir yapıları olmalıdır?" diye sorulur. Bu sorulara verilen cevaplar da, gelenekçi görüşlere karşı radikal bir eleştirme olarak ortaya çıkarlar: "Devlet bir sözleşmeden doğmuştur, dolayısıyla ona göre düzenlenmelidir" (Protagoras); "İnsanlar tabiattan eşit doğarlar, dolayısıyla özgür ve köle ayrılığı olmamalıdır" (Antiphon); "Din zeki devlet adamlarının halkı kendilerine itaat ettirmek için uydurdukları bir kurumdur" (Kritias) vb. 5) Grek Aydınlanması da fikirlerini geniş çevrelere yaymayı başlıca bir iş bilir. Sofistler gezici öğretmenlerdir; verdikleri derslerle, yaptıkları konuşmalarla düşüncelerini yaymağa ve benimsetmeğe çalışırlar. 6) Bu dönemin edebiyatı da Aydınlanma düşünceleri ile kaynaşmıştır -bu tutumun tipik temsilcisi Euripides'tir. Görülüyor ki, MÖ 5. yüzyıl Yunan düşüncesinde de din ve geleneğe karşı bir ayaklanma, bunları radikal bir şekilde eleştirmeden geçirme, yeni hayat düzeninin temelini insanın kendi aklı ile bulmağa çalışması ve bütün bunların popüler bir hareket ölçüsünde genişlemesi var. Bunlar da, her yerde, her zaman Aydınlanmaya özgü olan motiflerdir.]
        
        
        
