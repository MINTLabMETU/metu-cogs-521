                       
        
        
                
             haber
                   
        Uluslararası telefon görüşmelerinde yüzde 90 kâr sağlayan sistemi özel 
              kurumlar kullanamıyor 
              Ucuzluğa çelme takılıyor 
              MİNE ZEYBEKOĞULLARI 
              Türk Telekom (TT), uluslararası telefon görüşmelerinde yüzde 90 ucuzluk 
              sağlayan sistemin Türkiye'de yaygınlaşmasını, ''hizmeti sadece kendisi 
              verebileceği'' gerekçesiyle engellemeye çalışıyor. 
              ''İnternet üzerinden ses iletimi'' olarak tanımlanabilecek VoIP (Voice 
              over Internet Protocol) sisteminin kullanımıyla ilgili Türkiye'de yasal 
              boşluk olması ''tekel hakkını kötüye kullanan'' Türk Telekom'un ekmeğine 
              yağ sürüyor. Türkiye'de TT'nin tekel konumu doğrultusunda ''illegal'' bir 
              faaliyet olarak tanımlanan VoIP, sektörün düzenleyici kurumu olan 
              Telekomünikasyon Kurumu (TK) tarafından serbest bırakılması yönünde destek 
              alıyor. Buna rağmen kurumun ''TT bana dava açar'' endişesiyle ruhsat verme 
              yetkisini kullanmaması, ''politik davrandığı ve TT'yi kolladığı'' 
              yorumlarını beraberinde getiriyor. 
              Sektörde rekabetin sağlanması açısından VoIP'nin serbestleştirilmesi 
              taraftarı olduklarını dile getiren Telekomünikasyon Kurumu 2. Başkanı 
              Hüseyin Edis, "Burada belirleyici olan hükümetin tavrıdır'' diyor . 
              'Hırsız polisçilik oynuyorlar' 
              Edis, TT'nin 2003'ün sonunda tekel hakkının sona ermesiyle birlikte 
              VoIP'nin de serbestleşeceğini ifade ederken ''Önemli olan TT'nin buna 
              hazır olup olmadığı'' diye konuşuyor. Telekomünikasyon Kurulu'nun ruhsat 
              verme yetkisini kullanmayarak şirketleri illegal konuma düşürdüğü fikri de 
              TK'nin görev tanımıyla ters düştüğü sonucunu çıkarıyor. 
              Serbest Telekomünikasyon İşletmecileri Derneği (TELKODER) Başkanı Yusuf 
              Ata Arıak , ''Yasada katma değerli hizmetlere ruhsat verilmesi 
              öngörülürken TK'nın tavrı, mevcut yetkisini kullanmamaktır'' diyor. TT'nin 
              VoIP yapan şirketlere açtığı davaları ''Hırsız polisçilik oynuyor" diye 
              yorumlayan Arıak, ''Ruhsat verilirse iş çözülür'' diyor. 
              Sektördekiler de, telefon konuşmalarının 5-10 kat ucuzlaması anlamına 
              gelen bir hizmeti engellemenin geçerli bir mantığı olamayacağı görüşünü 
              paylaşıyor. 
        
        
        Dayak Atan Okumuş Kocalar 
              Bir arkadaşımla, evlilikte edinilmiş malların ortak paylaşımına ilişkin 
              yazdığım yazı nedeniyle tartıştık. Arkadaşım yazar. Benim yazımı 
              beğenmemiş. Evlilikte edinilen malların ortaklaşa paylaşımını adaletsiz 
              buluyor. 
              Erkek arkadaşım özetle şöyle dedi: ''Ben yazarım, kitaplarım var, 
              birikimim var, bunlardan sürekli gelir elde ediyorum. Eşimle evlenmeden 
              önce elde ettiğim bu birikimler evlilikten sonra da sürüyor. Şimdi ben bu 
              kazançlarımı eşimle paylaşmayı kabul edersem adil bir şey mi olur? Senin 
              yazını bu nedenle doğru bulmuyorum.'' 
              Arkadaşım toplumun tanıdığı okumuş, yazmış bir kişi, yani aydın. O eşiyle 
              evlilik sonrası elde edinilen malları paylaşmak istemiyor. Bu kanun 
              tasarısında yanlış hatırlamıyorsam evlilik sonrası elde edilen mallar 
              önkoşula bağlı olmadan kadınla erkek arasında paylaşmayı kayıt altına 
              alıyordu. MHP'liler buna itiraz ettiler. Kanun başvuru koşuluyla 
              uygulanabilir hale getirildi. Ben de o yazımda, ''Eğer kadın zaten eşini 
              notere götürecek kadar güçlü olsa, mal paylaşımı için kanuna gerek 
              kalmadan mal paylaşımını uygulatırdı. Nitekim bildiğim birçok örnek, kanun 
              olmadan da kadınla erkeğin elde ettikleri malları paylaşabildikleri 
              yönünde. Kadın kuvvetliyse bunu zaten yapabiliyor. Kanun, zor durumda olan 
              ve böyle bir şeyi talep edemeyecek olan kadını koruyacak nitelikte 
              olmalıydı'' diyordum. 
        
        
              O yazımda, Türkiye'deki taşınmaz mülklerin yüzde 90'ından fazlasının 
              erkeklerin elinde olduğunu da belirtiyordum. Buna rağmen yazar arkadaşım, 
              erkeklerin büyük bir haksızlıkla yüz yüze olduğunu düşünüyordu. Benim 
              yazıma da bu haksızlığı daha da kışkırttığı için kızmıştı. 
              Bu tartışmayı hatırlamamın sebebi gazetelere yansıyan yeni bir araştırma. 
              Bu araştırmaya göre şiddet uygulayanların yüzde 89'u erkek. Aile içi 
              şiddet yüzde 77.68 oranında. Şiddet uygulayanların yüzde 45'ini, şiddete 
              uğrayanların ise yüzde 44'ünü lise ve üniversite mezunları oluşturuyor. 
              Benim dikkatimi, eşlerini döven erkekler içindeki lise ve üniversite 
              mezunlarının fazlalığı çekti. Bu da gösteriyor ki bizim ülkenin okumuş 
              yazmış erkekleri de eşlerini dövmek konusunda cahil erkeklerden geri 
              kalmıyorlar. 
              Eşini dövme hakkını kendinde gören bir erkeğin, malı paylaşmayı düşünmesi 
              mümkün mü? Bir insanın diğerini dövebilme yetkisini kendisinde 
              görebilmesi, aslında onun üzerinde bir egemenlik hakkı olduğunu 
              düşünmesinden kaynaklanıyor. Egemen olduğun bir kimseye neden kazandığın 
              malları vereceksin ki! Gerekirse ona bakarsın, döversin de seversin de! 
              Mülk ise erkeğe özgü bir haktır. Mülk onda olmalı ki egemenlik de 
              sürebilsin. 
        
        
              Kadın erkek ilişkisi aslında, toplumdaki eşitsizliğin ve farklılaşmanın da 
              en önemli göstergelerinden birisi. Bir toplumda ne kadar eşitsizlik varsa, 
              o toplumdaki erkek egemenliği de o ölçüde sert ve katı oluyor. Türkiye'de 
              mülkün yüzde 90'ından fazlasının erkeğe ait olması, bu toplumdaki temel 
              değerleri ve eşitsizlik ölçülerini de gözler önüne seriyor. 
              Erkek egemen bir toplumun, yaşamın diğer alanlarında da eşitsizlik 
              üretmesi kaçınılmaz. Bazı arkadaşlarım, kadın erkek eşitsizliği konusunda 
              yazdıklarıma bakarak, benim bir fantezi yaptığımı düşünüyorlar. Bu 
              söylediklerimin hiçbiri fantezi değil. Bu söylediklerim Türkiye'nin 
              demokratikleşmesinin, özgürlük ve eşitliğe ulaşabilmesinin en önemli 
              ayaklarından birisi. Kadınların özgürleşmesi olmadan, kadınlar yaşamın her 
              alanında etkin olmadan bir toplum uygar bir toplum haline gelemez. Bunu 
              bir fantezi olarak değil, bu ülkenin geriliğinden acı çeken bir erkek 
              olarak söylüyorum. 
              Kadın sorunu, basit bir sorun değil. Kadın sorunu aslında bir erkek 
              sorunu. Bu ülkenin erkekleri kendilerini kadınlardan üstün gördükçe, 
              kadınları dövüp malları kendi mülklerine geçirmeye devam ettikçe uygar ve 
              gelişmiş insanlar haline gelemeyecekler. Bu ülke de gelişmiş bir ülke 
              haline dönüşemeyecek. Diyebilirsiniz ki her şey kadın erkek ilişkilerine 
              mi bağlı? Belki değil ama, bu sorun belki de bütün geriliklerin yansıması 
              anlamına geliyor. 
              Kadınlar özgür olmadan erkekler de olamayacaklar... 
        
        
        Erdoğan'ın malvarlığı davasından beraat etmesine CHP Genel Sekreter 
              Yardımcısı Sevigen tepki gösterdi: 
              Yargılama tek taraflı oluyor 
              Ankara 7. Asliye Ceza Mahkemesi, AKP Genel Başkanı Erdoğan'ı, haksız 
              malvarlığı edindiği gerekçesiyle yargılandığı davada beraat ettirdi. CHP 
              Genel Sekreter Yardımcısı Sevigen, duruşmalara gerekli ilgiyi göstermeyen 
              Hazine ve belediyeleri eleştirerek "İstanbul'daki mahkemeye gittik. 
              Belediye'nin avukatı yok, Maliye'nin avukatı yok. Böyle bir mahkeme olur 
              mu. Sacayağının ikisi var biri yok. Yargılayan, yargılanan var ama savunan 
              ortada yok'' dedi. 
              AKP Genel Başkanı Recep Tayyip Erdoğan , 
              haksız malvarlığı edindiği gerekçesiyle 5 yıla kadar hapis istemiyle 
              yargılandığı davada beraat etti. CHP Genel Sekreter Yardımcısı Mehmet 
              Sevigen , Maliye'nin, Hazine'nin, belediyelerin duruşmalara yeterli sayıda 
              avukat göndermemesini eleştirerek ''Tek taraflı yargılama oluyor. 
              Yargılayan, yargılanan ortada ama savunan yok'' dedi. 
              Ankara 7. Asliye Ceza Mahkemesi'ndeki dünkü karar duruşmasına Erdoğan'ın 
              avukatı Ahmet Erenoğlu ile müdahil Hazine avukatı katıldı. Yargıç İbrahim 
              Kozan , Erdoğan'ın İstanbul Büyükşehir Belediye Başkanlığı'ndan istifa 
              ettiği dönemle AKP Genel Başkanı olduğu dönemde verdiği mal 
              bildirimleriyle ilgili bilirkişi raporunun mahkemeye ulaştığını bildirdi. 
              Erdoğan'ın avukatı Erenoğlu, AKP Genel Başkanı lehine olan bilirkişi 
              raporuna diyecekleri olmadığını, raporu yerinde bulduklarını söyledi. 
              Mühadil Hazine avukatı da raporla ilgili takdirin mahkemeye ait olduğunu 
              ifade etti. 
              Cumhuriyet Savcısı Ali Özdemir , raporun gerçekçi ve yargılama sürecine 
              uygun olduğunu söyledi. İddianamede, Erdoğan'ın malvarlığıyla ilgili 
              subjektif değerlendirmeler yapıldığını savunan Özdemir, bilirkişi 
              raporunun ise yargılama aşamasındaki delil ve belgeler göz önüne alınarak 
              hukukçu gözüyle objektif kriterlerle hazırlandığını kaydetti. Esas 
              hakkındaki mütalaasını açıklayan Savcı Özdemir, Erdoğan'ın 1998 ve 2001 
              yıllarında yasal görevini yerine getirerek mal beyanında bulunduğunu 
              anımsattı. 
              'Takı takılması örflere uygun' 
              İki mal beyanı arasında 2 yıl 9 ay bulunduğunu anlatan Savcı Özdemir, Mal 
              Bildirimi'nde Bulunulması, Rüşvet ve Yolsuzluklarla Mücadele Yasası'na 
              göre, kamu görevindeki kişilerin görev sürelerinin incelenebileceğini, 
              Erdoğan'ın iki mal bildirimi arasındaki sürede serbestçe para kazanma 
              hakkına sahip olduğunu kaydetti. Cumhuriyet Savcısı Ali Özdemir, ayrıca 
              Recep Tayyip Erdoğan'ın oğlunun düğünüyle ilgili olarak takı takılmasının 
              örf ve adetlerde yer aldığının herkesçe bilindiğini belirtti. Savcı 
              Özdemir, mahkemeye sunulan bilirkişi raporu doğrultusunda, suç unsuru 
              bulunmadığından Erdoğan'ın beraatine karar verilmesini talep etti. 
              Yargıç İbrahim Kozan, tüm dosya içeriğinden Erdoğan aleyhinde yeterli ve 
              inandırıcı delil bulunmadığı gibi suç unsurunun da oluşmadığı gerekçesiyle 
              AKP Genel Başkanı Erdoğan'ın beraatine karar verildiğini açıkladı. 
              Milletvekilleri izledi 
              Duruşmayı CHP Genel Sekreter Yardımcısı Mehmet Sevigen ile 5 CHP 
              milletvekili de izledi. Sevigen duruşmanın ardından yaptığı açıklamada, 
              parlamentoda yargılanmayı bekleyen, haklarında dava açılan 16 milletvekili 
              ve 3 bakan bulunduğunu anımsattı. Bu kişilerin yargılanabilmeleri için 
              dokunulmazlıklarının kaldırılması gerektiğini belirten Sevigen, şunları 
              söyledi: ''Erdoğan, televizyonlarda dokunulmazlıkları kaldıracağız diye 
              bütün toplum kesimlerine söz verdi. Biz o sözünde dursun diye buradayız. 
              Geçen hafta İstanbul'daki mahkemeye gittik. Belediye'nin avukatı yok, 
              Maliye'nin avukatı yok. Böyle bir mahkeme olur mu. Sacayağının ikisi var 
              biri yok. Yargılayan, yargılanan var ama savunan ortada yok.'' 
        
        
        TÜSİAD'ı Irak konusunda eleştirdi 
              AKP lideri yine türbanı gündeme getirdi 
              ''Özgür eğitim talebi zaten anayasal bir haktır. Bu hakkın tartışılması 
              ise ülkemiz için ayıptır'' diyerek türbanı savunan Erdoğan, hükümetin Irak 
              politikasını eleştiren TÜSİAD'a da tepki gösterdi. 
              ANKARA (Cumhuriyet Bürosu) - AKP Genel Başkanı Recep Tayyip Erdoğan , 
              Türkiye'nin Irak politikasını eleştiren TÜSİAD yönetimine tepki gösterdi. 
              İşadamlarının hükümete tepkisi nedeniyle parti yöneticilerinden bir heyeti 
              TÜSİAD'a gönderen Tayyip Erdoğan, dün grup toplantısında ise isim vermeden 
              TÜSİAD yönetimini eleştirdi. ''Bu zor dönemi kazasız belasız atlatmanın 
              gayreti içindeyiz'' diyen Erdoğan, Türkiye'nin ilk kez dış politikada 
              gündem belirleyici bir rol oynadığını, diğer ülkelerin de Türkiye'nin 
              girişimlerinin sonucunu beklemeye başladığını söyledi. 
              Erdoğan, TÜSİAD yönetiminin eleştirisini kastederek ''Üzerine vazife 
              olmayan insanlardan savaş yanlısı sesler çıkması son derece üzücü ve kaygı 
              vericidir. Biz savaşı engellemeye çalışırken bazılarının savaştan yana 
              tavır koyması ne kadar büyük talihsizliktir. Herkes her şeyi sorgulasın 
              ama bu konuda iyi niyeti asla elden bırakmasın'' diye konuştu. 
              'Özgür eğitim' 
              Tayyip Erdoğan, Milli Eğitim Bakanlığı'nın projelerini anlatırken örtülü 
              biçimde türbanla öğrenim yasağını eleştirdi: 
              ''Özgür eğitim talebi zaten anayasal bir haktır. Bu hakkın tartışılması 
              ise ülkemiz için ayıptır. Temel bir vatandaşlık hakkı olan eğitimde fırsat 
              eşitliği, buradan altını çizerek söylüyorum, neden acaba kaygıyla 
              karşılanıyor bizim ülkemizde. Bu bilgi çağında bunu anlamak mümkün 
              değildir. Bu alanda zihin çeperlerimizi biraz daha açılabiliriz, 
              önyargılarımızı biraz daha zorlayabiliriz.'' 
              AKP lideri, hükümet icraatını değerlendirirken ''Gelecek nesiller eski 
              gerilimli günleri asla yaşamayacaktır. Bu atalet toprağını artık 
              üzerimizden atmak gerekiyor, ancak bu uzun bir zaman alacaktır'' dedi. 
              Başbakan Abdullah Gül 'ün geçen haftaki konuşmasındaki ''5 yıl 
              iktidardayız, 363 kişi buradayız'' sözlerinin tersine AKP lideri, 
              ''Sayısal ve siyasal üstünlüğümüzü kullanmadan, bunu her zaman için bir 
              istismar konusu yapmadan, unutulmuş teamülleri hayata geçirmekten kenara 
              durmayacağız'' diye konuştu. 
              Başbakan Gül ve kendisinin yaptığı ziyaretlerde ''dünyanın vicdanına 
              seslendiklerini'' belirten Tayyip Erdoğan, şunları söyledi: 
              ''Kan ve gözyaşı istemiyoruz derken, sadece duygularımızı ifade etmiyoruz, 
              barıştan yana tavrımızı bir medeniyet duruşu olarak sergilemiş oluyoruz. 
              Gerilim yerini umuda bırakmışsa bu, bu hükümetin eseridir. Kendi ülkemizde 
              bu çabaların takdir edilmemesi tek kelimeyle hazin bir durumdur. Kürşat 
              Tüzmen 'in Irak ziyareti alkışlanması gerekirken, bu ziyaret içeride 
              gölgelenmek istendi.'' 
        
        
        Çiçek, avukatlarıyla görüştürülmediği iddialarına tepki gösterdi 
              Öcalan ayrıcalıklı mahkûm 
              Adalet Bakanı Cemil Çiçek , Abdullah Öcalan 
              'ın avukatlarıyla görüştürülmediği iddialarına tepki göstererek, 
              ''Dünyanın hiçbir yerinde bu kadar rahat, bu kadar ayrıcalıklı bir mahkûm 
              yoktur. Bunu inkâr edenler nankörlük eder. Yaygara koparılarak konu siyasi 
              zemine taşınmak isteniyor'' dedi. 
              Adalet Bakanı Çiçek, dün gazetecilerin konuyla ilgili soruları üzerine, 
              ''Daha evvelki taleplerini getirdiler. Geldiler bir dilekçe verdiler. 
              Bugünlerde yine bir talepleri var, biz de izin veririz onlara'' dedi. 
              İngiliz avukatlardan bir görüşme talebi gelmediğini anlatan Çiçek, bir 
              gazetecinin görüşmeye ilişkin bir sıkıntı olup olmadığının sorulması 
              üzerine, şu görüşleri dile getirdi: 
              ''Hayır, bunların görüşmeleri bildiğim kadarıyla çarşamba günleri 
              yapılıyor. Geçtiğimiz çarşamba günü de bunlar, gemiyle gidecekti oraya. 
              Hava muhalefeti nedeniyle görüşemediler. Yani anlamadığım nokta şurası, 
              yaygara koparılıyor. Bu kişi 3 gündür 5 gündür orada değil ki. Şu kadar 
              zamandır orada, bugüne kadar idare, devlet bir muhalefet etmemiş de niye 
              şimdi muhalefet etsin ki? Yani görüşmeme meselesini bir suistimal konusu 
              yapıp başka bir zemine taşımaya çalışıyorlar. Hadise bu kadar açık. Biz bu 
              numaraları biliyoruz artık.'' 
        
        
        Adalet ve Demokrasi Haftası 
              Öldürülen aydınlara anıt heykel 
              Gazetemiz yazarı Uğur Mumcu , bombalı bir 
              saldırı sonucu aramızdan ayrılışının 10. yıldönümünde yurt çapında 
              gerçekleştirilecek etkinliklerle anılacak. Mumcu ve demokrasi şehitlerini 
              anmak için düzenlenen Adalet ve Demokrasi Haftası, 24 Ocak Cuma günü 
              başlıyor. Hafta kapsamında öldürülen tüm aydınlar anısına Uğur Mumcu 
              Sokağı'ndaki parka konulan ''Anıt Heykel'' törenle açılacak. Muammer Aksoy 
              'un ölüm yıldönümü olan 31 Ocak'a dek sürecek hafta boyunca tören, 
              açıkoturum, oratoryo, dinleti ve sergiler ücretsiz izlenebilecek. 
              24 Ocak'ta başlıyor 
              Uğur Mumcu Araştırmacı Gazetecilik Vakfı (um:ag) öncülüğünde 40'ı aşkın 
              kuruluşun katılımıyla düzenlenen Adalet ve Demokrasi Haftası, Mumcu'nun 
              ölüm yıldömümü olan 24 Ocak'ta başlayacak. Uğur Mumcu'nun Sokağı'nda saat 
              12.30'da düzenlenecek töreni Tülay Bursa sunacak. Saygı duruşu ile 
              Mumcu'nun eşi ve um:ag Başkanı Güldal Mumcu 'nun konuşmalarının ardından 
              öldürülen tüm aydınların anısına ''Anıt Heykel'' açılışı 
              gerçekleştirilecek. Daha sonra Mumcu'nun Cebeci Asri Mezarlığı'ndaki 
              gömütü başında saat 15.30'da tören yapılacak. 
              ''Sesleniş'' adlı oratoryo da akşam saat 20.00'de Büyük Tiyatro'da 
              izlenebilecek. Uğur Mumcu'nun sözlerinden Mustafa Erdoğan 'ın bestelediği 
              eserde koro şefliğini de Erdoğan üstlenecek. Devlet Opera ve Balesi Genel 
              Müdürlüğü Orkestra ve Korosu'nun seslendireceği eserde solist olarak Gülce 
              Çelik ve Bülent Ateşoğlu yer alacak. 
              Adalet ve Demokrasi Haftası, Muammer Aksoy'un anılacağı 31 Ocak Cuma günü 
              sona erecek. 
        
               
        
        
