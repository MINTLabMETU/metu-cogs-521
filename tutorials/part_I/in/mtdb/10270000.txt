                       
        
        
                
             haber
                   
        Doğu'da Alevi anne babadan doğan gençler kendilerini Kürt ya da Zaza 
              olarak adlandırıyor 
              Kimlik başta değil yaşta 
              Ülkemizde değişik milliyetlere mensup Alevi ve Bektaşilerden söz 
              edebiliriz. Örneğin; Orta Anadolu'da Tokat, Çorum, Amasya, Yozgat, 
              Hacıbektaş ve çevresi Türkçe konuşan Alevilerden oluşur. Ege, Marmara ve 
              Trakya'da Alevilik; Türkmenlerden oluşuyor. Trakya ve Balkanlar'da Türk 
              Alevilerinin yanı sıra Arnavut ve Boşnak kökenli Alevi Bektaşilere 
              rastlayabiliriz. 
              Zazaca ve Kürtçe konuşan Alevilerden söz edince, esas olarak Doğu ve 
              Güneydoğu Anadolu'nun batısı anlaşılmalıdır. Doğu Anadolu'da Sıvas, 
              Erzincan, Tunceli, Elazığ, Muş-Varto-Hınıs, Erzurum, Kars, Malatya'daki 
              Aleviler, Türkçenin yanında Zazaca ve Kürtçe de biliyorlar. Ama bu 
              yöredeki Alevilerden 60 yaş ve üstündeki kesim kendisini Kürt ya da Zaza 
              diye ifade etmiyor. 
              Bu yazının amacı; Kürtçe ya da Zazaca konuşan Alevilerin etnik kimliğine 
              ilişkin edindiğim fikirleri okuyucu ile paylaşmaktır. Bu yazıdaki amaç; 
              ülkemizdeki tarihsel ve sosyolojik gelişmelere koşut olarak Kürtçe ya da 
              Zazaca konuşup kendini ısrarla Türk ifade eden Alevinin kimlik 
              tanımlamasını anlamaya çalışmaktır. Yoksa sosyolojik olarak bir kimse, 
              Türk olup Aleviliği veya Sünniliği benimseyebileceği gibi, Kürt olan 
              birisi de Aleviliği, Şafiiliği veya başka inancı benimseyebilir. Bu 
              sosyolojik olarak mümkündür. Ama ülkemiz gerçeğinde, tarihsel olarak durum 
              nasıl gelişmiştir. Alevi olup Kürtçe veya Zazaca konuşan insanlar neden 
              kendilerini ısrarla Türk diye ifade edebiliyor. Bu araştırma bu soruyu 
              düşünmeye yönelik bir çabanın sonucu olarak algılanmalıdır. 
              Bu araştırmanın savunucusu olarak, son on yıldır Alevi olup Kürtçe ya da 
              Zazaca konuştukları halde kendilerini Türk olarak ifade eden Alevi 
              yerleşmelerinin yüzde 75'ini gezmiş, görmüş birisiyim. Kendileri Zazaca 
              veya Kürtçeyi bildikleri halde, hatta Türkçeyi bozuk bir şive ile 
              konuştukları halde, bugün yaşı 60'ın üstünde olan ve kendisini Kürt ya da 
              Zaza diye ifade eden, yani Türk olmadığını ifade eden bir tek Aleviye 
              rastlamadım. Kendisini Kürt ya da Zaza olarak ifade eden kesim ise son 
              yıllarda Kürtçülük veya radikal sol rüzgârdan etkilenen azınlık bir 
              gençlik kesimidir. Bu kesimin savunduğu Kürt ya da Zaza kimliği ise 
              tarihsel değil, siyasi bir kimlik olarak kabul edilebilir. 
              Alevilerin coğrafi dağılımı 
              Ülkemizde değişik milliyetlere mensup Alevi ve Bektaşilerden söz 
              edebiliriz. Örneğin; Orta Anadolu'da Tokat, Çorum, Amasya, Yozgat, 
              Hacıbektaş ve çevresi Türkçe konuşan Alevilerden oluşur. 
              Ege, Marmara ve Trakya'da son yıllardaki göçleri saymazsak Alevilik; 
              Türkmenlerden oluşuyor. Akdeniz Toroslar'daki Aleviler de Türkmenlerden 
              oluşuyor. Trakya ve Balkanlar'da Türk Alevilerinin yanı sıra Arnavut ve 
              Boşnak kökenli Alevi Bektaşilerle az da olsa Bulgar ve Rum Alevi ve 
              Bektaşilerden de söz edilebilir. 
              Zazaca ve Kürtçe konuşan Alevilerden söz edince, esas olarak Doğu ve 
              Güneydoğu Anadolu'nun batısı anlaşılmalıdır. Doğu Anadolu'da Sıvas, 
              Erzincan, Tunceli, Elazığ, Muş-Varto-Hınıs, Erzurum, Kars, Malatya'daki 
              Aleviler, Türkçenin yanında Zazaca ve Kürtçe de biliyorlar. Ama bu 
              yöredeki Alevilerden 60 yaş ve üstündeki kesim kendisini Kürt ya da Zaza 
              diye ifade etmiyor. Kendisini Türk olarak ifade ediyor. Kürtçe ya da 
              Zazacayı sonradan öğrendiğini belirtiyor. Alevi anne babadan doğup kendini 
              Kürt ya da Zaza olarak ifade eden kesim ise genç kesimdir. Onların 
              Kürtlüğü ya da Zazalığı siyasi Kürtlük ya da Zazalık olarak kabul 
              edilebilir. Maraş-Elbistan, Pazarcık ve çevresindeki Aleviler ise 
              Türkçenin yanı sıra Kurmanci konuşurlar. Ama bunlar da dinsel törenlerde 
              Türkçe ayin yaparlar. 
              Elbistan, Pazarcık, Kürecik, Adıyaman'ın bazı ilçelerindeki Aleviler 
              Kürtçe konuşur. Ama bunlar da Kürtçeyi sonradan öğrenen Türkmen 
              boylarıdır. 
              Arap Alevileri 
              Bunlar dışında Türkiye'de Hatay, İskenderun, Adana ve Mersin civarında 
              yerleşmiş Arap Alevilerden söz etmek gerekir. Bunlar Aleviliği benimseyen 
              ve kendilerini etnik olarak Arap olarak ifade eden toplumsal kesimdir. Ama 
              bu konuda da farklı görüşler vardır. Arap Alevilerin Abbasiler döneminde 
              Araplaşan Türkmenler olduğu ifade edilir. 
              Maraş Alevileri 
              Alman Feldmareşal Moltke , Osmanlı İmparatorluğu'nun son döneminde Doğu 
              Anadolu'nun birçok yerlerini gezer ve gözlemlerini ''Türkiye Mektupları'' 
              adlı kitapta toplar. Konumuzla ilgili bir gözleminde General Moltke, 6 
              Nisan 1838'de yazdığı mektupta, bazı kesimlerce Kürt-Alevi olduğu iddia 
              edilen Maraş ve yöresinde yaşayan Alevi aşiretleri için bakın ne yazıyor: 
              ''Pazarcık ovasını geçtik. Bu ovada üç Türkmen kabilesi: Atmalı, Kılıçlı, 
              Sinemilli'ler konaklamıştı. Bu üç kabile halkı 2000 çadırda oturuyordu. 
              Reşit Paşa, en nüfuzlu Kürt beylerinin akıllarını başlarına getirdikten 
              sonra bu Türkmenler de hükümete karşı olan sevgi ve bağlılıklarını ilan 
              etmişlerdi ve 400 kese akçelik (20.000 florin) bir salyana (yani vergi) 
              ödüyorlardı.'' 
              Görüldüğü gibi bu yöredeki üç büyük Alevi aşiret olan Atmalılar, 
              Kılıçlılar ve Sinemililerin Türkmen aşireti olduklarını Alman Mareşal 
              ifade ediyor. Üstelik bu tanımı bilinçli yaptığını cümlenin devamından 
              anlıyoruz. Çünkü Reşit Paşa'nın nüfuzlu Kürt beylerinin akıllarını 
              başlarına getirdikten sonra Türkmenlerden alınan vergiden söz ediyor. 
              Atmalı ve Sinemilli boyu 
              Yine Osmanlı kayıtlarında; Malatya ve Maraş sancağından söz edilirken 
              Cevdet Türkay, ''Osmanlı İmparatorluğu'nda Oymak, Aşiret ve Cemaatler'' 
              adlı kitapta, ''yerli ve göçer Türkman Ekradı (Türkmen Kürtleri)'' diye 
              söz ediyor. Pazarcık ovasındaki Kılıçlılar için ise; ''Kılıçlılar kah 
              Yörükan taifesinden, kâh Türkman Ekradı (Türkmen Kürtleri) taifesinden'' 
              sayılmaktadır. 
              Sosyolog Mehmet Eröz ; ''Kendilerinin de komşularının da kabul ettiği gibi 
              Pazarcık Kurmançları Türkmen asıllı olup, içlerinde Çiğil Türkleri de 
              vardır. Burada iki uruk (boy - aşiret) vardır... Bu iki boy Atmalı ve 
              Sinemilli boyudur'' diyor. Daha sonra ise Atma aşiretini Rişvan aşiretine 
              bağlı bir boy sayıyor. Sinemilli Mustafa Buyrukcan 'dan edindiği 
              bilgilerden; Sinemillilerin Horasan'dan gelen bir Türkmen boyu 
              olduklarını, dedelerinin Türkçe konuştuklarını, Yavuz Selim-Şah İsmail 
              çatışmasında Elazığ Keban'da olduklarını, o olaydan sonra dağıldıklarını, 
              Maraş taraflarına daha sonra yerleştiklerini anlatıyor. 
              Sosyolog Mehmet Eröz; ''Kalmuk Türklerinin yerleşme yerlerinden birinin 
              adının Sarız olduğunu gösterdik. Kayseri'ye bağlı Sarız'da Türkçeyi 
              unutmuş olan ve Kurmançça konuşan Alevi cemaatlerin oturuyor olması, 
              konumuz bakımından üzerinde durulmaya değer bir hadisedir'' dedikten 
              sonra, ''bunlara 'Badıllı' denir ki'' diye devam ediyor. ''Badıllı, Oğuz 
              boylarından Beydili'nin bozulmuş şeklidir'' açıklamasını yapıyor. 
              P. A. Andrews 'in ''Türkiye'de Etnik Gruplar'' adlı kitabında, ''Bazı 
              yörelerde de özellikle Kars'ın Selim ve Ardahan ilçelerinde Zazalar, 
              Türkmen adıyla anılmaktadır'' şeklinde kayda değer bir tespit yapıyor. 
              Hayri Bey'in konuşması 
              Konu ile ilgili önemli bir belge de Dersim milletvekili Hasan Hayri Bey 
              'in 1921'de Türkiye Büyük Millet Meclisi'nde yaptığı tarihi konuşmasıdır. 
              Bu konuşmasında Hasan Hayri Bey; Harzem'den gelen ve Türkçe konuşan 
              atalarına Selçuklu Sultanı Alaattin Keykubat 'ın buralara yerleşme izni 
              verdiğini, Yavuz Sultan Selim zamanında Harzemli Alevi Türklerin, can 
              güvenlikleri nedeni ile Dersim dağlarına çekilmek zorunda kaldıklarını ve 
              bu tecrit neticesinde kendilerini gizlemek için Kürtçe öğrendiklerini, 
              süreç içinde Türkçeden uzaklaşarak Kürtleştiklerini belirtmesi çok 
              anlamlıdır. 
              Kürtleşme ve Türkleşme ile ilgili aşağıdaki yalın anekdotu sizlerle 
              paylaşmak istiyorum. 
              ''Erzurum Üniversitesi Ziraat Fakültesi emekli profesörlerinden Lütfi 
              Ülkümen, Bingöl yaylalarında Beritanlılara rastlıyor. Bunların ileri 
              gelenlerinden Kekeç isimli biri asıllarının Türk olduğunu, zamanla bunu 
              unuttuklarını söylüyor. O esnada tepeden bir 'Aydınlı' (Yörük) iniyormuş. 
              Orada koyun yaylamaya gelen oymaklardan imiş ve tam bir zeybek kılığında 
              imiş. Kekeç: Bak Hoca, bu Aydınlı'da beş on yıl sonra Kürt olur demiş.'' 
              Yarın: Osmanlı'da Türkmenlerin dışlanması 
        
        
              Bazı gençerin savunduğu Kürt ya da Zaza kimliği tarihsel değil siyasi bir 
              kimliktir. Bunun en önemli kanıtlarından biri Alevilerde ibadetin Türkçe 
              olmasıdır. 
        
        
        Görüşmelere devam kararı 
              Çankaya Köşkü'nde yapılan zirvede Türkiye ve KKTC, 'adil ve kalıcı' bir 
              çözüm için BM ile müzakerelerin sürdürülmesi kararını aldı. Dışişleri 
              Bakanlığı ise AB'nin Kıbrıs Rumlarını birliğe almasının kabul edilemez 
              olduğu vurguladı. 
              ANKARA (Cumhuriyet Bürosu) - Türkiye ve KKTC, Birleşmiş Milletler (BM) 
              Genel Sekreteri Kofi Annan 'ın önerileri doğrultusunda ''adil ve kalıcı'' 
              bir çözüm için müzakerelerinin sürdürüleceğini açıkladı. Avrupa 
              Birliği'nin (AB) Kıbrıs Rumlarını birliğe alma kararını ''kabul edilemez'' 
              bularak tepki gösteren Türkiye, KKTC Cumhurbaşkanı Rauf Denktaş 'a, Kıbrıs 
              Türklerinin yararına olmayan önerilerin kabul edilmeyeceği güvencesini de 
              verdi. Başbakan Abdullah Gül , ''dürüst ve iyi niyetli bir netice'' için 
              çalışacaklarını vurguladı. Dışişleri Bakanlığı'nın, Çankaya'daki zirvenin 
              başladığı sırada yazılı bir açıklamayla görüşmelerin süreceğini açıklaması 
              da dikkat çekti. 
              Çankaya Köşkü'nde Cumhurbaşkanı Ahmet Necdet Sezer 'in başkanlığında 
              gerçekleştirilen zirvenin son 1.5 saatinde KKTC Cumhurbaşkanı Rauf Denktaş 
              , KKTC Dışişleri Bakanı Tahsin Ertuğruloğlu , KKTC Cumhurbaşkanlığı 
              Müsteşarı Ergun Olgun ve KKTC Ankara Büyükelçisi Ahmet Zeki Bulunç 'un 
              katılımıyla Kıbrıs konusundaki gelişmeler değerlendirildi. Dışişleri 
              Bakanlığı'nın zirvenin başladığı saatlerde yaptığı yazılı açıklama, 
              Türkiye'nin Kıbrıs'a ilişkin görüşlerinin belirtilmesi açısından önem 
              kazandı. 
              Dışişleri açıklamasında, ''Türkiye'nin, Kıbrıs'ta barışın ve mevcut 
              garantilerin devamını sağlayan, Türk-Yunan dengesini koruyan, adadaki iki 
              tarafın egemenliğini ve eşitliğini kabul eden, uzlaşmaya dayalı yeni bir 
              ortaklık oluşturulmasına yönelik bir siyasal anlaşmaya varılmasını arzu 
              ettiği ve Annan'ın önerilerinin müzakeresine devam edilmesini 
              desteklediği'' kaydedildi. 
              AB Kıbrıs'ta tek taraflı karar alma hakkına sahip değil 
              Açıklamada, AB'ye de tepki gösterilirken ''Avrupa Birliği uluslararası 
              anlaşmaları ihlal ederek Kıbrıs Adası'nın geleceğiyle ilgili tek taraflı 
              kararlar almak ve uluslararası mükellefiyetler yaratmak hakkına sahip 
              değildir'' dendi. 
              Dışişleri, Kopenhag'da bir çözüm bulunamamasının sorumluluğunun Kıbrıs 
              Rumlarına ait olduğunu belirterek şunları kaydetti: 
              ''AB Kopenhag Zirvesi'nin marjında BM Genel Sekreteri'nin Kıbrıs Özel 
              Danışmanı Alvaro De Soto ile sürdürülen istişareler sırasında Türk tarafı 
              önerileri müzakere etmeye hazır olduğunu De Soto'ya teyit etmiştir. Buna 
              mukabil De Soto, Rum tarafının BM Genel Sekreteri'nin önerilerini kabul 
              ettiğini Türk tarafına teyit edememiştir. Dolayısıyla Kopenhag'da bu 
              öneriler üzerinden bir çözüme varılamamış olmasının sorumluluğu Türk 
              tarafına ait değildir.'' 
              'Yakış'ı kim uyarabilir?' 
              Başbakan Gül, AKP Genel Merkezi'ne gelişinde gazetecilerin sorularını 
              yanıtlarken ''Kıbrıs konusunda dürüst ve iyi niyetli bir netice için 
              elimizden geleni yapacağız'' dedi. Gül, Dışişleri Bakanı Yaşar Yakış'ın, 
              ''TSK adada işgalci duruma düşebilir'' sözlerine bir uyarı gelip 
              gelmediğinin sorulması üzerine, ''Hayır. Kimden uyarı gelebilir ki?'' 
              yanıtını verdi. 
              Görüşmeyle ilgili açıklama yapan Cumhurbaşkanlığı Özel Kalem Müdürü ve 
              Dışişleri Başdanışmanı Tacan İldem de aynı soru üzerine, ''Görüşme çok 
              içten bir ortamda tam bir anlayış havasının egemen olduğu bir havada 
              geçmiştir'' yanıtını verdi. 
              Tacan İldem: Denktaş kararlı 
              Tacan İldem, açıklamasında, Denktaş ile toplantı sırasında ayrıntılı bir 
              danışma gerçekleştirildiğini söyledi. BM'nin iyi niyet misyonu 
              çerçevesinde yürütülen çalışmaların yapıcı katkıda bulunduğuna kuşku 
              olmadığını anlatan İldem, Denktaş'ın ortaya koyduğu ''görüşmelere devam 
              kararlılığını'' Türkiye'nin de desteklediğine işaret etti.İldem, ''Türkiye 
              Kıbrıs'taki çözümün, Kıbrıslı Türklerin güvenliğini, egemen eşitliğini, 
              stratejik çıkarlarını ve anavatanlar arasındaki dengeyi gözetecek yeni bir 
              ortaklığa dayanmasını bekler'' dedi. 
              KKTC'ye destek sürecek 
              Güney Kıbrıs Rum Yönetimi'nden iyi niyetli ve yapıcı bir tutum 
              sergilemesini beklediklerini anlatan İldem, ''Türkiye, bundan sonra da 
              Sayın Denktaş liderliğinde KKTC'yi ve halkını desteklemeye devam 
              edecektir'' diye konuştu. 
        
        
        Garanti Bankası'nın, tarihi Karaköy binasında kurduğu Osmanlı Bankası 
              Müzesi bugün açılıyor 
              Kasadan müze çıktı 
              Klasik müze anlayışına karşılık, geçmişle birlikte yaşadığımız anın 
              tarihini de kalıcı bir konuma getirmek, toplumsal tarih bilincini 
              geliştirerek, bilgiye ve belgeye sahip çıkmak üzerine de sözü olan bir 
              müzemiz var artık. Bankalar Caddesi'ndeki müzenin projesi tarihçi Prof. 
              Dr. Edhem Eldem, mimar Prof. Dr. İhsan Bilgin ve tasarımcı Bülent Erkmen 
              tarafından hazırlandı. 
              ÖZLEM ALTUNOK 
              Acaba kaçımız bir uçak, sinema, mimarlık ya da araba müzesi gördük? Ki 
              hâlâ müze denince aklımıza etnoğrafya, arkeoloji ya da resim müzesi 
              gelirken, ki onlar bile henüz yeterince ilgiyi göremezken... 
              Klasik müze anlayışına karşılık, geçmişle birlikte yaşadığımız anın 
              tarihini de kalıcı bir konuma getirmek, toplumsal tarih bilincini 
              geliştirerek bilgiye ve belgeye sahip çıkmak üzerine de sözü olan bir 
              müzemiz var artık: Garanti Bankası'nın, Bankalar Caddesi'ndeki tarihi 
              Karaköy binasında kurduğu Osmanlı Bankası Müzesi bugün açılıyor. 
              Bundan tam bir yıl önce 16 Aralık 2001 günü Garanti Bankası ile birleşen 
              Osmanlı Bankası'nın tarihsel mirasına sahip çıkılması için başlatılan 
              proje, bugün artık bir müze olarak karşımızda. Kuruluş çalışmaları Osmanlı 
              Bankası Arşiv ve Araştırma Merkezi tarafından yürütülen müze, dünyanın 
              sayılı finans tarihi müzeleri arasında yerini almaya hazırlanıyor. 
              Projesi, tarihçi Prof. Dr. Edhem Eldem , mimar Prof. Dr. İhsan Bilgin ve 
              tasarımcı Bülent Erkmen tarafından yaşama geçirilen müzeyi tanıtmak için 
              düzenlenen toplantıda projenin mimarlarına, Garanti Bankası Genel Müdürü 
              Ergun Özen de eşlik etti. Özen, aradan geçen bir yıllık süre içinde 
              Osmanlı Bankası Arşiv ve Araştırma Merkezi'nin etkinlik alanlarını 
              genişleterek Boğaziçi Üniversitesi'yle yapacakları işbirliğini 
              resmileştirdiklerini söyledi ve öncelikli amacının, müzeyi tarihin 
              yazıldığı, okunduğu, tartışıldığı bir yer; özellikle de akademisyenler ve 
              öğrenciler için buluşma merkezi haline getirmek olduğunu belirtti. 
              Kurum değil, dönem tarihi 
              Zengin içeriği ile devlet arşivlerine alternatif sunan Osmanlı Bankası 
              arşivlerinden seçilen örneklerin oluşturduğu malzemeyi ve mekânı 9 ay gibi 
              kısa bir sürede değerlendirerek müzeye dönüştüren ekip, binanın tarihini, 
              serginin ana mekânı olarak kurdukları kasa dairesinde hayata geçiriyor. 
              Müze mekânı kabaca, dört kasa dairesi ve çevresinde kurulan sarkıt 
              duvarlardan oluşuyor. Özel belgelerin sergilenmesi için kullanılan dört 
              kasadan ilk üçünde muhasebe kayıtları, müşteri ve personel dosyaları yer 
              alıyor. En büyük kasa olan Mecidiye Kasası'nda ise bankanın en önemli 
              işlevleri arasında yer alan kâğıt para ihracı ve Osmanlı para sistemi 
              hakkındaki belgelerden oluşan ayrı bir sergi bulunuyor. 
              13 yıldır Osmanlı Bankası arşivi üzerine çalışan Edhem Eldem, öncelikle 
              bir kurumun değil, bir dönemin tarihini ortaya koyduklarını söylüyor. 
              Sadece belgelerin sıralandığı bir müze değil; bir mekân içine oturtulan, 
              belirli bir anlayış içinde sunulması gereken kalıcı bir müze oluşturmak 
              için, öncelikle ekip çalışmasının önemini vurguluyor. 
              İnteraktif erişim 
              Müzenin mantığını ve kurgusunu tanımlarken kronolojik ve tematik olmak 
              üzere iki ana eksen üzerinde hareket ettiklerini belirtiyor Eldem. 
              Kronolojik eksen, Osmanlı Bankası'nın kendi tarihiyle ilgili anlatımı, 
              tematik eksen ise bankanın içinde bulunduğu ortamı yansıtıyor. Türkiye'nin 
              toplumsal, ekonomik ve sosyal yapısına da ışık tutan müzede, bir yandan 
              bankanın evrelerini, diğer taraftan da arşivlerden çıkan müşteri 
              profilleri, siyasi olaylar ya da iktisadi gelişmelerle bir dönemin 
              tarihini gözlemleyebiliyor, geç Osmanlı - erken Cumhuriyet döneminin 
              siyasi, toplumsal olaylarına tanık olabiliyoruz. Bu kurgu ayrıca, müzenin 
              ana sergisinin sonunda yer alan bilgisayar ortamında interaktif bir 
              erişimi de sağlıyor. 
              Var olan özel ya da tüzel müzelerin koleksiyon ya da arşivlerini sunmaktan 
              öte, dinamik ve yaşayan müzeler olmaları gerektiğine dair sözleri de var 
              ekibin. Mimar İhsan Bilgin, bu projeyle mekânın asırlık alın yazısını iki 
              taraftan birden kuşatıp ters - yüz etmeye çalıştıklarını söyleyerek 
              yapının bugüne dek sakladıklarını artık göstermek için, bunu, yapıyı 
              hafifleterek sunmaya çalıştıklarını belirtiyor. 
              Müzenin sosyal rolü 
              Bilgin, müzenin önemli bir ifade aracı olduğunu söylerken günümüzde artık 
              müze kavramının soyutlanmış bir kültürel etkinlik olmaktan çıkıp 
              reklamcılığa dönüştüğünü, kültürün çeşitlenmesi, farklı bir sosyal rol 
              taşıması anlamında önem kazandığını vurguluyor. Malzemesi belge, fotoğraf 
              ve metin (ki çoğu Fransızca ya da Osmanlıca) gibi iki boyutlu elemanlardan 
              oluşan bir müzenin izlenilebilir kılınması için tasarımcı Bülent Erkmen'e 
              de önemli bir görev düşmüş. Erkmen'in en temel yaklaşımı bu malzemelerin 
              bileşiminden 'müzece' bir dili bulmak için çabalamak olmuş. 
              Anlatım dilinden malzemenin kullanımına, izleyenin dolaşımına kadar birçok 
              unsuru dikkate alarak ana sergileme konseptini sarkıt duvarlar üzerine 
              kurmuş. Bu duvarları, sergilemenin bir parçası haline dönüştürerek 
              olanakları çoğaltacak bir yapı oluşturmaya çalışan Erkmen, sergilenen 
              şeylerin irdelenmesinin dışında sergileme ortamına ilişkin, izleyen 
              üzerinde bir duygu uyanmasını sağlamaya çalıştığını söylüyor.
              
              
        
        
