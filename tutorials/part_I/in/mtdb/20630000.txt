                       
        
        
                
             haber
                   
        Bağdat'ı sabahın erken saatlerinde kaplayan sis perdesi, Irak'ın geleceğini iyiden iyiye görünmez kılan bulutlarla kıyaslandığında çok da ürkütücü değil. Bağdat, sisler altında sıradan bir güne hazırlanırken, Bağdatlılar, geçim derdiyle işlerinin yolunu tutuyor. Gelecekleri çok uzaklarda masaya yatırılmış bu insanlar, önce İran'la, ardından da ABD ile çatışarak, savaşa, ambargoya ve yokluğa alışmış durumda. Belki de bu yüzden savaş boruları ötmüyor, hayat gündelik koşuşturmalar içinde akıp gidiyor.
             'BU NASIL KURTARMAK?'
             Irak televizyonları, BM silah denetçilerinin teftiş haberlerine geniş yer ayırarak, "Yine bir şey bulamadılar" başlıklı haberler yapıyor. ABD'nin, "Iraklıları da Saddam'dan kurtaracağız" tezi, pek rağbet görmüyor. Bir öğrenci, bu durumu, "Madem bizi kurtarmak istiyorlar, neden tepemize bomba yağdırmayı düşünüyorlar?" sözleriyle özetliyor. ABD ve Batı dünyasının Bağdat'ta bir türlü sempati toplayamamasının en büyük nedeni de, yıllardır uygulanan katı ambargo. 
             RÜŞVETİN ADI BAHŞİŞ
             Son yıllarda petrol karşılığı mal alımı üzerindeki kurallar esnek tutularak Irak'a bir parça nefes alma şansı tanınmış, ancak para karşılığı petrol satışı sağlanamadığı için yoksulluğun önü kesilememiş. Birçok Iraklı yaşamını, devletin her ay karneyle yaptığı gıda yardımı sayesinde sürdürebiliyor. Oysa Bağdat'ın açık pazarlarında, parası olan herkes, aradığı her şeyi bulabiliyor. Devlet memurları çıkışı tek yolda bulmuş: Burada bahşiş, bildiğimiz adıyla rüşvet!
                  1990'LARIN başında Irak'a yağan bombalar, hâlâ çocukları öldürüyor. ABD'nin bombaladığı bir kenar mahalledeki halk sığınağı, 400 kişiye mezar olmuş. O sığınak artık bir müze. Orada ölen çocukların resimlerindeki hüzün, El-Mansur hastanesindeki çocukların yüzündeki acıyı andırıyor. Bombaların taşıdığı seyreltilmiş uranyum, Irak'taki kanser vakalarını artırmış. Kan kanseri olan Leyla da (sağda) onlardan biri... Başını annesinin dizine yaslamış, çektiği acı yüz hatlarını germiş. Başına gelenlerden habersiz... 
             AKP milletvekilleri Emin Şirin, Mehmet Sayım Tekelioğlu, Yüksel Çavuşoğlu ve Ziyaettin Yağcı hafta sonu ABD'nin Akdeniz açıklarındaki 6. Filo'nun amiral gemisi Harry S. Truman'ı gezdi. Esenboğa Havalimanı'ndan ABD'lilerin C - 2 tipi nakliye uçağıyla bilinmeyen bir yöne doğru 1 saat 15 dakika uçan vekiller, uçak gemisindeki teknolojiye hayran kaldı. AKP'liler gemide kıbleyi pusulayla bularak öğle namazı kıldı.
             BÜYÜKELÇİLİK AYARLADI
             ABD'in Ankara Büyükelçiliği Askeri Ataşeliği'nin organize ettiği geziye AKP'lilerin yanı sıra Deniz Kuvvetleri'nden bir amiral ve beş subayla savunma sanayiiyle iş yapan üç işadamı, Japon ve Hollanda askeri ataşeleri olmak üzere toplam 15 kişi katıldı. Büyükelçilik geziye milletvekillerini özel olarak davet ederken, isimleri Gül'ün belirlediği öne sürüldü. TBMM Dışişleri Komisyonu üyesi Şirin de, büyükelçilikten kendisini arayan kişinin, "Bu hafta sonu programınız yoksa sizi uçak gemisine davet ediyoruz" dediğini söyledi. Vekiller, Esenboğa Havaalanı'nda bindikleri uçakta, bel kemerleri dışında kollarından geçirilen kemerlerle de koltuklarına sıkıca bağlandı. Yağcı, "Uçak o kadar hızlı fırladı ki, sadece ayaklarımız yerden kesilmedi, oturduğumuz koltuktan bile yükseldik. Sıkı bağlanmasaydık mermi gibi fırlardık" dedi. 
             SERT İNİŞ YAPTILAR
             AKP'lileri taşıyan uçak gemiye iniş sırasında da tekerlekle açılan bir parçanın çelik halatlara takılması nedeniyle sert bir iniş yaptı. AKP'liler piste çıkınca her birine kask, kulaklık ve gözlük takıldı.
             ABD'liler açık denizdeki geminin yeri konusunda bilgi vermezken; vekiller Akdeniz'de olduklarını, radar görüntülerinde Kıbrıs, Suriye, Türkiye isimlerini görünce anladı.
             Bu arada Çavuşoğlu, gemide öğle namazını kılmak isteyince, ABD'li komutanlar hemen bir oda açtı. Pusulalarla kıbleyi saptayıp namaz kılmak isteyen Çavuşoğlu, Tekelioğlu ve Yağcı için üç halı seccade serildi. 
             Ankara'da gözaltında işkence gördüklerini öne süren üç genç hakkında "polise iftira attıkları" gerekçesiyle dava açıldı. Polis, gençlerin işkence iddialarına "Alerjileri vardı. Kalorifere sürtünerek kendilerini kaşıdılar" yazılı bir tutanakla yanıt verdi.
             Ankara'da hurdacılık yapan iki kardeş ve amcaları, Telekom'a ait kabloları çaldıkları gerekçesiyle 31 Ocak 2002'de gözaltına alındı. Yenimahalle İlçe Emniyet Müdürlüğü TEM Büro Amirliği'ne götürülen E.Ü. (16), E.Ü. (18) ve B.Ü. (22), sorgulandıktan sonra muayene için Adli Tıp'a gönderildi. Vücutlarında kızarıklık tespit edilen gençler, savcılıkta verdikleri ifadede "alerjileri oldukları için sırtlarını kalorifere dayayarak kaşıdıklarını, tahta masaya göğüslerini sertçe vurduklarını" söyledi. Ancak Elmadağ Tutukevi'ne gönderilen üç genç, kendilerine işkence yaptıklarını öne sürdükleri polisler hakkında suç duyurusunda bulundu. Gençler, polislerin bölgedeki tüm faili meçhul hırsızları üzerlerine yıkmak için kendilerine işkence yaptığını iddia etti.
             Alerji tutanağı
             Emniyet Müdürlüğü TEM Büro Amirliği'nde ise "Çocukların alerjisi vardı. Bu nedenle kalorifere ve masaya sertçe sürtünerek kendilerini kaşıdılar" şeklinde tutanak tutularak savcılığa gönderildi. Elmadağ Savcılığı, olayla ilgili takipsizlik kararı vererek soruşturmayı kapadı.
             İşkence iddiası, bu sırada Ankara Barosu'na yansıdı. Baro'nun avukatları, gençlerin Adli Tıp'ta muayene edilmesini istedi. Adli Tıp için verilen dilekçeyi suç duyurusu olarak kabul eden Ankara Başsavcılığı, bir soruşturma daha başlattı. Bu soruşturma da önceki takipsizlik kararı gerekçe gösterilerek 3 Mayıs 2002'de kapatıldı. Başsavcılık, polisler hakkında işlem yapmazken, gençler aleyhinde "kendilerine zarar vererek, polise iftira attıkları" gerekçesiyle dava açtı.
             Bakanlıktan yanıt bekleniyor
             Ankara Barosu avukatları, takipsizlik kararının kaldırılarak dava açılması için 21 Haziran 2002'de, temyiz mercii olan Kırıkkale Ağır Ceza Mahkemesi'ne başvurdu ancak sonuç alınamadı. Avukatlar bunun üzerine 15 Kasım 2002'de Adalet Bakanlığı'na kararın "yazılı emir" yoluyla bozulması için dilekçe verdi. Bakanlıktan yanıt bekleyen avukatların Avrupa İnsan Hakları Mahkemesi'ne başvuru hazırlığı yaptığı kaydedildi. 
             Cezaevinden bir süre önce tahliye edilen üç genç ise polise iftira atmaktan yargılanırken, bakanlıktan gelecek yanıtı bekliyor.
             Ulaştırma Bakanı Binali Yıldırım, Diyarbakır'da 8 Ocak'ta 75 kişiye mezar olan Türk Hava Yolları'na (THY) ait uçağın düşmesine ilişkin ilk somut bulguları ve ön raporu açıklarken "pilotaj hatası" mesajı verdi. Yıldırım, "Deşifre edilen konuşmalara göre, uçak, minimum alçalma irtifasına gelmesine rağmen pistin görülmediği anlaşılmış ve buna rağmen radar yardımı istenmemiştir" dedi.
             Yıldırım, "Tamamen pilottan kaynaklanan hata olduğunu söylemek için erken" demesine karşın açıkladığı somut bulgular çerçevesinde sis ve meydanda teknik arıza faktörlerine rastlanmadığını bildirdi. "Pilotaj hatası var mı?" sorusuna "Hayır" demeyen Yıldırım, "Ne demek istediğimiz bu ifadelerle çok net ortaya çıktı. Kesin sonuçlar nihai raporda olacak. Bunlar ilk bulgular ve gayet açık" diye konuştu.
             PİSTTEN 100 FEET AŞAĞIDAYDI
             Sivil Havacılık Genel Müdürü Serdar Cebeci başkanlığındaki 3 pilot ve 2 mühendisten oluşan Kaza Kırım Ekibi'nin ön raporunu tamamladığını söyleyen Yıldırım, bulguları özetle şöyle anlattı:
        o  Kokpit Kayıt Cihazı ve kule konuşmalarından, pilotun, uçağın pozisyonu hakkında tam bilgi sahibi olmadığı anlaşılmaktadır.
        o  Uçak, 20.19'da piste 900 metre kala 2074 feette karaya çarptı.
        o  Pist başı yüksekliği ise 2174 feet. Yani uçak, kaza olduğunda Zago Vadisi'nde pistten yaklaşık 100 feet aşağıda. Uçak, minimum açalma seviyesi altında seyretmektedir.
        o  Görüş mesafesi 3.5 kilometre. Bu da uçak inişi için yeterli.
        o  Zago Deresi'nde olan lokal sis eskiden beri bilinmektedir.
        Antenin boyu asker için problem yarattı
             ILS sistemi kurulmasına Genelkurmay'ın anten yüksekliği nedeniyle karşı çıktığı yönündeki sorular üzerine Devlet Hava Meydanları İşletmeleri Genel Müdürü Mahmut Tekin, "Anten açısından karşı çıkıldığı doğru. Uçuş güvenliklerini tehlikeye sokacaklarını belirttiler. Başka sistem istediler, ancak şu anda sivil havacılıkta başka sistem yok" dedi.
             Cebeci, Diyarbakır ve Malatya'da en gelişmiş askeri radar sistemi bulunduğunu belirterek, kaptan pilot askeri kökenli ve bu radar hakkında eğitimli olsa da bu radarı hukuken kullanmalarında sorun bulunduğunu söyledi. Cebeci, radar operatörünce yönlendirme yapmaya imkân tanıyan radarla iniş yapılması durumunda operatör açısından sorumluluk doğduğunu belirtti.
             TEKRAR DİNLENECEK
             "İki pilot arasındaki konuşmaları anlamakta güçlük çekiyoruz. Yeniden dinleyeceğiz. Ancak iki pilot arasında uzlaşmazlık yok" diyen Cebeci, teknik göstergelerde arıza olup olmadığını "Uçuş Kayıt Cihazı"nı (FDR) çözünce anlayacaklarını kaydederek, "Meydandaki seyrüsefer cihazında problem yok" dedi.
             Cebeci, kaptan pilot Alaaddin Yunak'ın "depresyon" tedavisinde kullanılan ilaçları satın almış olması konusunda ise "Elbette, araştırılacak" dedi.
             SSK'ya fahiş fiyatla tıbbi malzeme satılmasına ilişkin yürütülen Neşter Operasyonu'nda neşter, firmalardan sonra bu kez de doktorlara indi. Operasyon kapsamında Ankara ve Eskişehir'de 6'sı doktor 12 kişi gözaltına alındı. 
             SSK ile 1994'te yaptıkları protokole göre, ihalesiz malzeme satışı yapan firmaların 5 yöneticisinin tutuklanmasıyla operasyonun ilk ayağı sonuçlandı. 
             Operasyonda 2. bölüm
             Soruşturmayı yürüten DGM Savcısı Ömer Süha Aldan'ın talimatıyla soruşturmanın ikinci ayağı dün başlatıldı ve Ankara Dışkapı ve Eskişehir'deki SSK hastanelerinin kardiyoloji servisinde görev yapan 6 doktorla, Trabzon, İstanbul, Eskişehir ve Ankara'da çalışan 6 teknisyen gözaltına alındı. Gözaltına alınan 6 doktordan, 4'ünün Ankara'da, 2'sinin Eskişehir'de görev yaptıkları, Ankara'da gözaltına alınan doktorların arasında Prof. Dr. Kenan Ömürlü'nün de bulunduğu bildirildi. Ömürlü'nün SSK dışında, Özel Yaşam Hastanesi'nde de görev yaptığı ifade edildi. 
             Eskişehir'den gözaltına alınan Doç. Dr. Barbaros Dokumacı ile Dr. Yusuf Erzurum'un da daha önce askeri doktor olarak görev yaptıkları, ordudan ayrıldıktan sonra SSK'da görev yapmaya başladıkları, Dokumacı'nın Eskişehir'de kardiyoloji servisini kuran isim olduğu öğrenildi. Operasyonun İstanbul'daki Koşuyolu SSK'dan gözaltına alınacak isimlerle sürdürüleceği, doktorların ifadesinin alınmasından sonra da bazı başhekimlerle, SSK bürokratlarının gözaltına alınacağı bildirildi.
             Doktorlar hakkında çok sayıda kanıt elde eden savcılık, bazı firmaların hangi doktorlar için ne kadar harcama yapıldığını gösteren defterleri de ele geçirdi. Savcılık, doktorların, firmalarca stend yöntemini öğrenmeleri için yurtdışındaki seminerlere götürüldüklerini, seminer bitiminde ise, kendi masraflarını karşılayan firmaların malzemelerinin alınması için çok sayıda reçete yazdıklarını saptadı. Eğlence yerlerine de götürülen doktorların, buna karşılık, hayali hastalara reçete yazdıkları ya da reçetelerde bir hasta üzerinde çok sayıda tıbbi malzeme kullanmış gibi gösterdikleri de tespit edildi. SSK'nın reçeteler doğrultusunda firmalara ödeme yaptığı da saptandı.
             Öte yandan, tıbbi malzeme satan firmaların, üyesi oldukları Sağlık Derneği (SADER) tarafından uyarılmalarına rağmen, ihalesiz, fahiş fiyatla malzeme satışını sürdürdükleri anlaşıldı.
             Gaziantep Ticaret Odası Başkanı Mehmet Aslan, Diyarbakır'daki kazanın ardından gündeme gelen ILS (aletli yaklaşım sistemi) cihazının Gaziantep Havalimanı'na kurulması için kendilerinin de harcama yapabilecekleri konusunda Ulaştırma Bakanlığı'na başvurduklarını, ancak kabul edilmediğini bildirdi. Aslan, "Devlet ne yapıyor, ne de yapılmasına izin veriyor" dedi.
             Aslan, Gaziantep Havalimanı'na ILS cihazı kurulması için yıllardır girişimde bulunduklarını, ancak sonuç alamamaları üzerine iş dünyası olarak ILS cihazı kurmak için karar aldıklarını belirtti. Dönemin Ulaştırma Bakanı Necdet Menzir'e konuyu götürdüklerini ifade eden Aslan, şöyle devam etti:
                  "Bu ILS cihazını, Sanayi Odası, Ticaret Odası, Borsa olarak biz alacağız dedik. Ama, 'Olay ILS cihazı ile bitmiyor. Pistte 37 metre kod farkı var ve pistin uzatılması gerekiyor. O da ancak 1.5 - 2 yıl sonra ihale edilir' yanıtını aldık. Bu kez, 'pisti biz finanse edelim' dedik. O zaman da önümüze ihale yasası engelini çıkarıp biraz bekleyin' dediler."
             ILS için ödeneğin yine mümkün olmayacağını iddia eden Aslan, "Eğer devlet 'ödeneğimiz yok' derse ILS'nin parasını biz öderiz" diye konuştu.
             Sabancı Üniversitesi - Batı Koleji ve Microsoft tarafından bu yıl üçüncüsü düzenlenecek olan Lise ve İlköğretim Öğrencileri Bilişim Teknolojileri Olimpiyatı, Bitek - o'da başvuru süresi 2 gün uzatıldı. İnternet üzerinden yapılan başvuruların bulunduğu servis sağlayıcıda oluşan bir sorun nedeniyle web sitesine ulaşılamayınca yönetim kurulu başvuru süresini iki gün uzatma kararı aldı. Buna göre öğrenciler 15 Ocak saat 17.00'ye kadar başvuru işlemlerini yapabilecekler. 
             Lise ve ilköğretim öğrencilerinin katılabildiği yarışmada projelerin yüklenmesi süresi de özellikle "yatılı" okuyan öğrencilerin istekleri doğrultusunda sömestr tatilini de içine alacak şekilde 7 Şubat'a uzatıldı. Yarışmaya şimdiye kadar 73 ilden, 1370 proje başvurusu yapıldı.
             Düşen 'Konya' uçağından mucize eseri yaralı olarak kurtulan Celal Tokmak, yaşadıklarını ağlayarak anlatırken, "Uçaktan bina yüksekliğinde alevler çıkıyordu" dedi. 
             Diyarbakır Devlet Hastanesi'nde tedavisi devam eden Tokmak, olay anını şöyle anlattı: "17 - B'de oturuyordum. 17 - A'da oturan kişiye aşağı bakmak istediğimi söyledim. Yaklaşık 300 metre havadaydık. Kesinlikle sis yoktu. Pilot 'inişe geçiyoruz' dedi ve kemerler bağlandı. Bu sırada pilotun sesi bozuk kaset sesi gibi sarıldı ve kesildi. Birden kendimi alevlerin içinde buldum. Savaş çıktığını sandım. 30 metre sırtüstü süründükten sonra ayağa kalkarak projektörlere doğru kaçtım. Bu esnada bir bina yüksekliğinde alevler çıkıyordu."
             Kaçarken diğer yaralı Murat Karamutlu'nun kendisinin yanına gelerek, "Çocuğum ve eşim yok" dediğini ifade eden Tokmak, şöyle devam etti: "Ona beş arkadaşımın öldüğünü söyledim. Askerlerin nöbet kulesine doğru yürüdüm. İki asker geldi, ileride ambulans olduğunu söyledi. Ambulansta ellerim kilitlenmişti. Yandığımı o zaman anladım."
             Hükümetin, 1998'de kapatılan kumarhaneleri, kaynak sorununa çözüm bulmak amacıyla yeniden açmak için harekete geçmesi, tartışma yarattı. Sivil toplum örgütleri ile yerel yönetimlerden olumlu tepki gelmesi halinde İstanbul, Batı Karadeniz Bölgesi, Didim, Antalya - Alanya arası, Adana - Yumurtalık gibi pilot bölgelerin "özel turizm kentleri" olarak seçilmesi planlanıyor. Kumarhanelerin yeniden açılması doğru mu?
             1988'den itibaren Türkiye ekonomisi zaten bir kumarhane ekonomisine dönüştü. Yani sadece faiz ve rant gelirlerinden, özellikle kur ve faizle oynayarak gelir elde edenlerin ekonomisine dönüştü. Kumarhane ekonomisinden başka çıkış yaratamayanların kumarhaneleri resmileştirmekten başka seçeneklerinin olmadığı da düşünülebilir. İkincisi ekonomiyi canlandıracak diye, toplumsal etiği olduğu gibi sarsacak ve toplumsal yıkıntılar yaratacak bu tür yöntemlere hiçbir çağdaş ülke başvurmaz. Kumarhanelerin yarattığı çöküntünün onarımı için harcanacak para, kumarhanelerden sağlanacak kaynağı binlerce defa aşar. 
             Kumarhaneler ABD ve Avrupa'da sınırlıdır ama vardır. Bunları iyi kontrol etmek gerekir. Kara para aklama yöntemi olarak kullanmalarına da izin verilmemelidir. Bize kaynak yaratır ama hükümetin verdiği sözleri yerine getirmesi için tek kaynak olmasa gerek. Ayrıca kumarhanelerin turizmi teşvik etmeyeceğini düşünüyorum. 
             Türkiye'de bu sektörün bir kara para aklama merkezi haline getirilip getirilmeyeceği sorun olarak karşımıza çıkıyor. Çünkü bizde denetim mekanizmalarının zafiyeti vardır. Ülkemizde kumar yasak olmasına karşın, yaygın şekilde gayri resmi bir şekilde devam ediyor. 
             Kumarhanelerin açılması sadece kaynak bakımından değil, turizm açısından da çok önemli. Türkiye'nin tanıtımına büyük destek sağlayacaktır. Türkiye'nin imaj ve marka yaratmasında da avantaj sağlayacaktır. Kumarhanelerde büyük bir istihdam yaratılacaktır. Esasen yeni düzende kumarhanelerin belli yörelerde toplanması öngörülüyor. Bu yerlerin işletme sahiplerine satışı söz konusu olabilir. Buradaki oyun makinelerinin her birinden alınacak senelik ücret büyük bir rakam teşkil edecektir. Ayrıca ödenecek vergi de esaslı bir gelir kalemini oluşturacaktır.
        
        
        
