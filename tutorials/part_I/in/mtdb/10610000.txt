                       
        
        
                
             haber
                   
        Neler Yapılabilir? 
              55 yıldan beri her geçen günde enkaz aldık diyerek yırtınanların hiç mi 
              suçu yoktur? Bir partiyi sadece dürüstlüğünden dolayı Meclis'e sokmayanlar 
              kendini siyasete satanlar, haksız kazançları alkışlayanlar ve görmezlikten 
              gelenler komünistlik fobisini kullanarak ve dini sonuna kadar sömürerek 
              ülkenin geleceğini satanlar hiç mi suçlu değildir? 
              1950 yılında başlatılan süreç içersinde giderek hızını arttıran bir 
              uygulama ile haksız kazanç ve partiye hizmet yolunu açarak toplumsal 
              istenci (iradesi) zayıflamış, özgürlüğü ve onuru örselenmiş, toplumsal 
              bilinci köreltilmiş, sorumluluk bilinci zayıflamış, sevgi duygusuna önem 
              vermemiş, erdemleri sönmüş, diploma kültüründe takılıp kalarak olgunlaşma 
              kültürünü almamış bencil ve narsisist insanlar yetiştirildi. 
              Kısacası karşı devrim başlatılmıştır. Bu gibi insanlar, korunarak her 
              çeşit iş alanında gizli verimsizlik içerisinde bulunarak bindiği dalı 
              kesmek örneğine uygun olarak ekolojiyi, ülke kaynaklarını ve zamanı ilkel 
              kullanarak ve israf ederek büyük ekonomik kayba neden oldular. 
              Halkın aydınlanmasının yolunu açmış olan Halkevlerini, Köy Enstitülerini 
              (aydın halka tahammül edemeyiz diyerek) kapattılar. 4700 toprak ağasını, 
              418 beyi arkasına alarak, Meclis'in tavanını delercesine bağırarak toprak 
              reformunu engellediler. İnönü 'nün tırnakla birleştirdiği Hazineyi artı 
              Marşal yardımını eşine dostuna partizanca harcayan DP iktidarı, beş senede 
              artı bütçeyi eksi bütçe haline getirdi. 
              ''Plan yok, pilav var'' diyerek, plansız harcamanın ve yönetimin önü 61 
              Anayasası ile kesilmek istenmiş ise de aynı zihniyet ve iktidar isim 
              değiştirerek entrikalarla yeniden yeniden yönetime gelerek ülkeyi bugünkü 
              duruma getirdiler. Süreç içerisinde 12 Mart'la kendilerini sağlama 
              aldılar, 12 Eylül'de aydınların tasfiyesine göz yumdular. Hatta 
              alkışladılar. 
              Süreç içersinde kötü yönetime alkış tutanlar ya da oy verenlerin şimdi mi 
              aklılları başlarına geldi... 
              55 yıldan beri her geçen günde enkaz aldık diyerek yırtınanların hiç mi 
              suçu yoktur? Bir partiyi sadece dürüstlüğünden dolayı Meclis'e sokmayanlar 
              kendini siyasete satanlar, haksız kazançları alkışlayanlar ve görmezlikten 
              gelenler komünistlik fobisini kullanarak ve dini sonuna kadar sömürerek 
              ülkenin geleceğini satanlar hiç mi suçlu değildir? 
              Gelecek için en önemli kararlar ve oy telaşından uzak, yapılması gerekeni 
              yaparak, gelecek hükümetler için kolaylık sağlayan şimdiki 57. hükümettir. 
              Gelecekte hazıra konacak olanların, şimdikinden şikâyet etmeye hakları 
              olmamalıdır. 
              Defalarca denenmiş partileri yeniden ümit haline getirmek kurtuluş yolu 
              değildir. 
              Hiçbir önerileri olmayan, çıkış yolunu göstermeyen muhalefetten ne 
              beklenir... Bu hükümetin hazırladığı sofraya oturmaya hakları olmamalıdır. 
        
        
              Eğer ciddi anlamda kalkınmak isteniyorsa, tam anlamı ile sosyalist düzen 
              getirilmelidir. Mademki sosyalist düzenin gelmesine direnilmektedir, hiç 
              olmazsa özel mülkiyetçi sol partilerden birisi getirilmelidir. 
              Bu seçim, bir seçimden öte halk sınavıdır. 
              Selahattin YAZAR Felsefeci 
        
        
        Hem Tekelciler Hem Özelleştirmeci!.. 
              Kamusal kaynakların kullanımı konusu bir ölçüde düzenlenmek istenen 
              bankacılık ve mali sisteme ilişkin müdahaleleri çok aşan bir şekilde, 
              hükümete, tekel olma avantajını getirmektedir. 
              Tarihe düşülecek notu seçmen tercihlerinin ekonomik ve siyasal 
              gerçekliklerden çok terör, uluslararası ilişkilerimizde 'itilmişlik' , 
              gurbetçilerimize yönelik ırkçı saldırıların yarattığı direnç ortamında 
              yapılan 18 Nisan 1999 seçimleri, 57. hükümeti işbaşına getirmişti. 
              Şimdi ''geldikleri yoldan giderlerken'' , ekonomik gelişme adına 
              bulduklarından daha olumsuz bir tabloyu artlarında bırakmaktadırlar. Eğer, 
              aceleyle yapılan Avrupa Birliği'ne uyum düzenlemeleri de bir yana 
              bırakılırsa, Siyasi Partiler Kanunu ve Seçim Sistemi'nde nicedir beklenen 
              düzenlemeler yapılmadığı içindir ki, hükümet, giderken, Türkiye çok 
              bilinmeyenli yeni bir siyasal denklemin girdabına sürüklenmektedir. 
              Aslında 57. Hükümet herhangi klasik bir siyasal koalisyon değildir. Bundan 
              da öte, o çok başarılı olunamayan yapısal reformların uzantısından 
              ideolojik boyutlardaki özelleştirmeyi perçinleyen, ülkenin para fonları 
              ile ilişkilerine değişmezlik atfeden, dış politikada dünyadaki yoksulluk 
              ve eşitsizlikleri denetleyen değil, güç blokları arasında kendini 
              dengeleyen bir anlayışı ''kalıcılaştırmaya'' ve ''mutlaklaştırmaya'' 
              çalışan bir anlayışın taşıyıcısıdır. 
              Türkiye, bu dönemde, bütçe disiplinini bozan fon patlamasının yanı sıra, 
              yönetim erkini etkinlikten uzaklaştıran ''üst kurullar'' ile genişleme 
              olgusu ile karşılaşmıştır. Aslında fonlar ve kurulların ara ve nihai karar 
              odağı iktidar olunca, onca yerelleşme söylemine karşın aslında bir 
              tekelleşme yaşanmakta olduğu bilinmektedir. Kamusal kaynakların kullanımı 
              konusu bir ölçüde düzenlenmek istenen bankacılık ve mali sisteme ilişkin 
              müdahaleleri çok aşan bir şekilde, hükümete, tekel olma avantajını 
              getirmektedir. 
              Bir diğer yandan ardılları gibi bu hükümet de, devasa KİT'lerin ne 
              pahasına olursa olsun elden çıkarılmasını, enerjide kullanmadığına para 
              ödeyen, o arada tarımda üretim potansiyelini nadasa bırakırcasına kamu 
              fonlarını esirgeyen bir yaklaşımı, yasal düzenlemeler karşılığı IMF 
              yardımı gibi bağlantılara varıncaya kadar genişleten bir özelleştirmeci 
              mantığı arkalamıştır. Bu anlamda siyasette tekelci, ekonomide 
              özelleştirmecidirler. Bu ikisinin bir aradalığı, temsili demokrasiden 
              katılımcı demokrasiye geçmek için yeterli dokuyu oluşturamamakta, o arada, 
              teknoloji üretimine dayalı rekabet gücü potansiyeli ile tüketici haklarına 
              duyarlı sosyal pazar ekonomisi için gerekli altyapıyı 
              güçlendirememektedir. 
              Bir yandan kamusal yatırımlardan çekilerken, öte yandan, fonlar ve üst 
              kurullarla kamunun yönetiminden özel sektör ile kooperatifler ve küçük 
              girişimler temelindeki halk sektörlerini bu denli -dolaylı- denetim altına 
              alan bir anlayış ilginç bir olgudur. Öncesi yoktur belki ama.. uygulamaya 
              konulan ekonomik ve siyasal tercihlerin devamlılığını sağlamak adına 
              kendini seçeneksiz gösterme inadından da belirginleşen bir tür 
              değişmezliği ve devamlılığı zorlamasıyla sonrasının olup olmayacağı merak 
              konusudur. 57. hükümet aslında bir ''ruhtur'' . Seçimde siyasal anlamda 
              canı gitse de onun, özelleştirmeci ve tekelci, ülkeyi dış borca batıran, 
              kadrolaşma ve kamu bankalarının paylaşımına dayanan çizgisiyle ana 
              karakteristiği bir süre daha salınacaktır. 
              Türkiye, 28 Şubat'ta, 'Cumhuriyet' karşıtlığının siyasal uzantılarının ne 
              olduğunu bir kez daha gördüyse, bu 18 Nisan hükümeti ile de ulusal 
              kaynaklara dayalı planlı kalkınma karşıtlığından dışarıya teslimiyetin 
              avadanlığına varışın ne olduğunu da öylesine gördü, yaşadı. 18 Nisan 
              ekonomisi iş yaratamayan olanı da kapının önüne koyan, üretime ağıt değil 
              rantiyeye yalvaran, paranın ardına sanayi değil simya koyan bir 
              anlayıştır. Küreselleşmeci tasallutun altında Cumhuriyet'ten rövanş - 
              halkçı ekonomiden intikam alınmak istenmekte; sendikasıyla, meslek 
              kuruluşlarıyla gerçek demokrasi özlemine ise jübile yapılmak 
              istenmektedir. Sandıkta; bize gösterilen düşleri değil, yaşadığımız 
              Türkiye'nin onurlu geleceğini oylamak durumunda olmalıyız. Siyasetin ana 
              akımlarda bütünleşerek olağanlaşmaya, ekonominin tüm kesimleriyle üretim 
              ve verimlilik hedeflerinde birleşerek gelişmeye ve demokrasinin yasası, 
              yürütmesi, yargısı ve basını ile normalleşerek geleceğe yürümeye 
              gereksinimi bulunmaktadır. Her türlü güçlüğe karşın 'gereksinim duyduğumuz 
              dayanağın' ulusal varlık bilincimizde yaşadığını biliyorum. 
              Bülend KIRMACI CHP Bilim YK Platformu Koordinatörü 
        
        
        Johannesburg Dünya Çevre Doruğu... 
              Rio ve sonrası toplantılarda her ülke, kendi 21'inci yüzyıl takvimini 
              (ajanda) belirlemiş ve bunun gerçekleşmesi için somut projeler üretmeye 
              başlamıştı. Ancak ne var ki on yıl önce üzerinde durulan ve çözümü için 
              ''Takvim 21'lerde'' ele alınan çoğu sorunlar, çeşitli ülkelerde bugün de 
              aynen sürmektedir. 
              Birleşmiş Milletler Çevre ve Gelişim Konferansı'nın düzenlediği Dünya 
              Çevre Doruğu on yıl önce 179 ülkenin devlet ve hükümet başkanının katılımı 
              ile Rio'da yapıldı. Burada çevreyle ''sürdürülebilir kalkınma'' ya ulaşma 
              konusu hedeflenmişti. Bu bağlamda Rio kuramları Takvim 21'de kaleme 
              alınmış ve kabul görmüştü. Takvim 21'de (Ajanda 21), 21. yüzyılda, 
              insanlığın nelere dikkat ederek gelişmesini sürdürebileceği irdelenmekte 
              idi. Rio Bildirgesi'nde (deklarasyon) üzerinde önemle durulan en önemli 
              noktalar; iklimin, biyolojik çeşitliliğin, ormanların ve toprağın 
              korunması idi. Çevre koruma ve sürdürülebilir kalkınma ilkeleri, 
              toplantıya katılan çoğu ülke tarafından kabul görmüştü. 
              Rio Protokolü'nün imzalandığı toplantıyı, daha sonra iklimin korunmasına 
              yönelik Japonya'daki Kyoto ve biyolojik çeşitliliğin korunması kapsamında 
              yapılan Cartagena Protokolü izlemişti. Rio'da gerçekleştirilen 
              uluslararası çalışmalar, 1997 yılında Birleşmiş Milletler'in Olağanüstü 
              Genel Kurulu'nda orman ekosistemlerinin sürdürülebilir bir şeklide 
              geliştirilmesi ve bunun ulusal bazda ele alınmasının sağlanması için Rio+5 
              Bildirgesi olarak yayımlanmıştı. 
              Rio ve sonrası toplantılarda her ülke, kendi 21'inci yüzyıl takvimini 
              (ajanda) belirlemiş ve bunun gerçekleşmesi için somut projeler üretmeye 
              başlamıştı. Ancak ne var ki on yıl önce üzerinde durulan ve çözümü için 
              ''Takvim 21'lerde'' ele alınan çoğu sorunlar, çeşitli ülkelerde bugün de 
              aynen sürmektedir. Bunlardan fakirlik, çocuk ölümlerinin yüksekliği, sera 
              gazı üretiminin artması ile dünya ikliminin değişmesi, enerji 
              kaynaklarının dengesiz ve hor kullanımı, yumuşak ve çevre dostu enerji 
              kaynaklarının üretiminin dünyayı yöneten ülkelerce ileri tarihlere 
              ertelenme davranışının değişmemiş oluşu; su kaynaklarının azalmaması için 
              alınan önlemlerin yetersizliği, biyolojik çeşitliliğin her geçen gün 
              azalması, ulusal ve uluslararası anlaşmazlıkların büyük oranda artışı gibi 
              önemli olanlar aynen devam etmektedir. Bu sorunların çözümlenememesi, Rio 
              Bildirgesi'nin etkilerinin amacına ulaşmadığını göstermektedir. 2001 
              yılında Fas/Marakeş'te yapılan dünya iklim konferansında CO2 üretiminde 
              indirime gidilme kararı, çoğu gelişmiş ülke tarafından kabul görmüştür. 
              Sadece ABD taraf olmamıştır. Bilinen ve yaşanan odur ki Amerika Birleşik 
              Devletleri'nin taraf olmadığı her çevre odaklı toplantının başarı şansı 
              yoktur. 
              26 Ağustos'ta başlayan ve 4 Eylül 2002 tarihine kadar sürecek olan, dünya 
              ülkelerinin önemli bir bölümünün katılımı ile Güney Afrika'nın 
              Johannesburg kentinde yeni bir Sürdürülebilir Kalkınma Dünya Doruğu 
              toplanmıştır. 
              Üzerinde durulması gereken husus, bu doruğun insanlık için bir dönemeç 
              noktası olup olmayacağıdır? Eğer yirmi birinci yüzyılın çevresel kaderinin 
              tartışılacağı; çevre koruma öncelikli ve sürdürülebilir kalkınma odak 
              noktalı Johannesburg Dünya Çevre Doruğu'nda, Rio'da alınan çoğu kararın 
              neden gerçekleştirilemediği gündeme oturacaksa, bu zirvede de havanda su 
              dövülmesi söz konusudur. Çünkü Rio'da, toplantı gündemi, gelişmiş 
              ülkelerin benmerkezci yaklaşımlarını terk etmeleri üzerine oturtulmuştu. 
              Ancak bugün gelinen nokta, o toplantıda alınan prensip kararlarının 
              çoğunun yaşama geçirilemediğini bize göstermektedir. Çünkü çevresel 
              sorunlara neden olan gelişmiş ülkelerin çoğu çevre koruma temelinde 
              benmerkezci tutumlarını çevre aleyhine sürdürmektedirler. Yani on yıl önce 
              ne ise on yıl sonra gelinen noktada, çevre koruma öncelikli gelişmeler 
              sınırlı olmuştur. 
              Oysa bu toplantı önümüzdeki yüzyılda insanlığın devam edip etmeyeceğini de 
              karara bağlayacaktır. 
              Şurası bilinen bir gerçektir ki karar mekanizmasının işletilmesi ve buna 
              bağlı olarak da insanlığın yaşanabilir bir yerkürede yaşamını sürdürebilme 
              şansı bulup bulamayacağı, gelişmiş ülkelerin alınacak karara ne denli 
              uyabileceklerinde gizlidir. 
              Gelişmekte olan ve geri kalmış ülkeler, fosil yakıtlara bağımlı endüstri 
              dallarından feragat edebilir. Bunun karşılığında Meksika/Monterrey 2002 
              toplantısı çerçevesinde çevre koruma destekleme fonları ndan (göstermelik 
              değil), yeteri kadar parasal yardım almalıdırlar. Johannesburg Dünya Çevre 
              Doruğu'nda bu hususun çok önem kazanması beklenmektedir. 
              Eğer bu toplantıdan da gelişmiş ülke dışındaki ülkeler için nasihat 
              çıkarsa, küresel anlamda çevre koruma stratejilerinin uygulanması son 
              derece zor olacaktır. Fosil kaynaklı enerji üretim oranının yüzde 98 
              olduğu bir yerkürede çevre krizi kapımızdadır. Yüzde 17'sinin temiz su 
              içemediği, yüzde 34'ünün kanalizasyondan mahrum olduğu, her yıl 15 milyon 
              hektar ormanın yok edildiği; her dakikada 14 hektar tropik ormanın 
              tüketildiği; biyolojik çeşitliliğin tahrip edildiği, çölleşmenin artarak 
              sürdüğü bir dünyada, gerekli çevre koruma bilinçli yatırımlar 
              gerçekleşmezse, on yıl sonra çevre koruma odaklı doruk dahi yapamayacak ve 
              kendi kendini yok etme geni en baskın tür olan insanlık da evrimin uçsuz 
              bucaksız labirentleri arasında yok olup gidecektir. 
              Çevreyi korumak bireyin bilinçlenmesine bağlıdır. Bu bağlamda yapılan 
              zirveler hedeflerine ancak bunun sağlanması ile ulaşabilecektir. 
              Johannesburg Dünya Çevre Doruğu da bunlardan sadece biri olmaktan öteye 
              gidebilecek midir? Bu noktada Avrupa Birliği Komisyonu'nun (KOM 2001) 53 
              No. ve 6.2.2001 tarihli raporunda belirtildiği gibi Rio'da alınan 
              kararların bazılarında ilerleme kaydedilmiştir; ancak beklentiler bir 
              bütün olarak ele alındığında yeterli olmamıştır. Bu ifade de gayet güzel 
              belirtmektedir ki doğa ile iç içe yaşayan bireyin çevresini koruma 
              bilincine ulaşması, yapılan ve yapılacak en önemli dünya zirvesinden daha 
              etkin sonuçlar doğuracaktır. Bu da çevre eğitiminden geçmektedir. 
        
        
        Üniversitelerin boş kontenjanlarına ek yerleştirmeler ekimde yapılacak 
              Bir ihtimal daha var 
              Üniversiteye yerleşemeyen adaylar, Ekim 2002'de boş kontenjanlar için 
              yapılacak ek yerleştirmede şanslarını yeniden deneyebilecekler. 
              Üniversitelere, Öğrenci Seçme ve Yerleştirme 
              Merkezi'nce (ÖSYM) yapılan yerleştirme sonucunda boş kontenjanlar, lisans 
              programlarında geçen yıla göre azalırken ön lisans programlarında arttı. 
              Üniversiteye yerleşemeyen adaylar, Ekim 2002'de boş kontenjanlar için 
              yapılacak ek yerleştirmede şanslarını yeniden deneyebilecekler. Ek 
              yerleştirmede, ikinci öğretim ücreti ödemeyi kabul edecek 37 bin 714 
              mesleki ve teknik lise mezunu aday, meslek yüksekokullarına sınavsız geçiş 
              yapabilecek. 
              2002-ÖSS yerleştirme sonuçlarına göre, üniversitelerin lisans 
              programlarında 17 bin 895, ön lisans programlarında da 37 bin 714 olmak 
              üzere toplam 55 bin 609 kontenjan boş kaldı. Geçen yıl, merkezi 
              yerleştirme sonucunda devlet ve vakıf üniversiteleri ile KKTC ve 
              yurtdışındaki üniversitelerin ön lisans (2 yıllık meslek yüksekokulları) 
              programlarında 28 bin 101, lisans (4 yıllık) programlarında da 21 bin 153 
              olmak üzere toplam 49 bin 254 kişilik kontenjan boş kalmıştı. Böylece 
              geçen yıla göre lisans programlarındaki boş kontenjan 3 bin 258 azalırken 
              ön lisans programlarında 9 bin 613 arttı. 
        
        
        Eğitim-Sen araştırdı 
              Öğretmen maaşları 10 yılda 190 dolar eridi 
              Mesleklerine küstüler Eğitim-Sen Başkanı Dinçer, eğitim emekçilerinin 
              sorunlarını ortadan kaldıracak somut adımların hükümetler tarafından 
              sürekli "bir başka bahara" bırakıldığını belirtti. Dinçer bu durumun 
              öğretmenleri, mesleğine küstürdüğünü kaydetti. 
              İstanbul Haber Servisi - Yeni eğitim-öğretim dönemi başlarken 
              öğretmenlerin son 10 yılda hızla yoksullaştığı belirtildi. KESK'e bağlı 
              Eğitim-Sen'in yaptığı araştırmaya göre öğretmen maaşları ile ek ders 
              ücretlerinde, 1993-2002 döneminde 190 dolarlık bir kayıp yaşandı. Dört 
              kişilik bir öğretmen ailesinin geçinebilmesi için 230 dolara daha 
              gereksinim bulunduğu belirlendi. 
              Eğitim Sen Genel Başkanı Alaatin Dinçer imzasıyla yapılan açıklamada, 
              eğitim emekçilerinin sorunlarını ortadan kaldıracak somut adımların bir 
              türlü atılmadığı belirtilerek çözümün ''bir başka bahara'' bırakıldığı 
              kaydedildi. Eğitim emekçilerinin, eğitim sisteminin olumsuzluklarından ve 
              siyasi iktidarların eğitim yönelimlerinden etkilendiği vurgulanan 
              açıklamada şöyle devam edildi: 
              ''Dolayısıyla da eğitim, mesleğine küsmüş, yabancılaştırılmış çalışanlar 
              aracılığıyla sürdürülmektedir. Bu olumsuz durumun sorumluluğu eğitim 
              emekçilerinde değil, siyasi iktidarların omuzlarındadır. Sorunlar, eğitim 
              politikalarının yeniden gözden geçirilmesi ve köklü değişikliklere 
              gidilmesiyle çözülebilecektir.'' 
              Yürüyüşle protesto 
              Türkiye Kamu-Sen üyesi Türk Eğitim-Sen İstanbul İl Temsilciliği, hükümetin 
              önerdiği yüzde 20'lik maaş artışını İstiklal Caddesi'nde yapılan yürüyüşle 
              protesto etti. Temsilcilik, yarın yapılacak toplu görüşmeden olumlu sonuç 
              çıkmazsa 31 Ağustos'ta Ankara'ya yürüyeceklerini belirtti. 
        
               
        
        
