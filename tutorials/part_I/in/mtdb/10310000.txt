                       
        
        
                
             haber
                   
        Merzifonlu Cami 
              19 yıl sonra yine gündemde 
              İstanbul Haber Servisi - Hürriyet gazetesinin birinci sayfasında 
              yayımlanan ''Çinileri Bırakın Koca Cami Gitti'' başlıklı haberde sözü 
              edilen Karaköy'deki kayıp caminin, 19 yıl önce Güneş gazetesi muhabiri 
              Fatma Karaali tarafından haber yapıldığı ve haberin o yıl Bülent Dikmener 
              Gazetecilik Ödülü'ne layık görüldüğü ortaya çıktı. Söz konusu ''Merzifonlu 
              Cami'' nin mimarı Raimondo D'Aronco hakkında bilimsel araştırma yapan İTÜ 
              Mimarlık Fakültesi Öğretim Üyesi Prof. Dr. Afife Batur , camiyle ilgili 
              haberin ''çok eski'' olduğunu belirterek ''Her 15 yılda bir bu cami 
              gündeme getirilir'' dedi. Hürriyet gazetesinin 22 Ocak 2003 tarihli 
              sayısında Sefa Kaplan imzasıyla yayımlanan haberde, ''Menderes döneminde 
              1958'de, 'başka yere nakledileceği' söylenerek kaldırılan Karaköy 
              Camii'nden 45 yıldır ses çıkmadı. Caminin peşine düşenler de herhangi bir 
              parçasını bulup getirene ikramiye vaat edenler de caminin izine 
              rastlayamadı'' denildi. Söz konusu haberi 19 yıl önce yazan Karaali, 
              yaptığı araştırma sırasında caminin mimberini Mahmutpaşa'daki bir başka 
              camide, taşlarını da Kınalıada'daki bir duvarda bulduklarını belirtti. 
              Karaali, ''Aradan 19 yıl geçti, bugüne dek bir tek yetkili beni aramadı. 
              Bu çinilerin kolay kolay bulunabileceğini zannetmiyorum'' dedi. 
              Hürriyet'te çıkan haberin kendisinin yazdığı haberin aynısı olduğunu 
              belirten Karaali, ''Fotoğraflar bile aynı. Haberi görünce önce şaşırdım, 
              sonra güldüm'' diye konuştu. Prof. Batur ise Merzifonlu Cami'nin 1958'de 
              bir gecede yıktırıldığını belirterek ''Taşları Kınalıada'da 
              numaralandırıldı, ancak bu taşlar tarumar edildi. Caminin Venedik'ten 
              getirilmiş çok güzel ahşapları, muhteşem avizeleri vardı, ancak bunlar da 
              tamamen yok oldu'' dedi. 
        
        
        Antalya'da 6 gündür süren sağanak sele dönüştü. Seralardaki zarar 
              sebze-meyve fiyatlarında artışa neden oldu 
              Turizm kenti sular altında 
              Antalya'da 6 gündür etkili olan yağış 
              nedeniyle birçok ev ve işyeri su altında kaldı. Kent merkezindeki okullar 
              bir gün tatil edildi. Antalya Valisi Ertuğrul Dokuzoğlu , su baskınlarının 
              yapılaşmanın coğrafi şartlara ve imar planlarına uygun olmaması, 
              altyapının yetersiz kalmasından kaynaklandığına dikkat çekti. Şiddetli 
              yağmurun sera alanlarında büyük zarara yol açması sebze-meyve fiyatlarında 
              artışa neden oldu. 
              Turizm kenti Antalya'da şiddetli yağmur nedeniyle yaşam felç oldu. Yağış 
              nedeniyle Mevlana, eski Sanayi'nin alt bölgesi, Yıldız Mahallesi'nde 
              55'ten fazla ev ve işyerini su bastı. Kemer'de ise sağanak nedeniyle 
              Kuzdere köyüyle ulaşım kesildi. İlçe merkezindeki Merkez İlköğretim 
              Okulu'nun giriş katı su altında kaldı. Kumluca'da ise pazar gününden bu 
              yana devam eden yağış nedeniyle 10 bin dekar ekili arazi su baskınına 
              uğradı. İlçede Kızılay tarafından gönderilen 420 battaniye ve 500 kişilik 
              gıda paketinin dağıtımı sürüyor. 
              Antalya Valisi Dokuzoğlu, yağmur sularının çukur yerlere birikmesinden 
              kaynaklanan aksaklıklar meydana geldiğine dikkat çekerek ''Kentte, yağmur 
              suyu drenajı ve tahliyesine yönelik altyapı çalışması yok. Ayrıca bazı 
              noktalardaki yapılaşma coğrafi şartlara ve imar planlarına uygun değil'' 
              dedi. Nüfus artışının fazla olması nedeniyle yapılaşma sorunlarının yoğun 
              görüldüğünü vurgulayan Dokuzoğlu, ''Son yıllarda yapılaşma konusunda 
              hassasiyet olsa da önceki dönemlerden devam eden sorunlar var'' diye 
              konuştu. Kent merkezinde ve ilçelerde dere yataklarının yeterince ıslah 
              edilmemesi de selin önemli nedenleri arasında gösteriliyor. 
              Antalya Ziraat Odası Başkanı Halil Ordu , yağmurun şiddetini arttırması 
              durumunda, Antalya merkezinde bulunan seraların tehlikeye gireceğini 
              belirterek ''Şiddetini arttıran yağmur nedeniyle, kesme çiçek ve sebze 
              üretimi yapılan Kırcami, Yenigöl, Altınova ve Sinan mahallelerindeki 
              seralara su dolmaya başladı. Üreticilerimiz önlem alamıyor. Böyle giderse 
              seralar kullanılamaz hale gelecek'' dedi. Halil Ordu, şiddetli yağışların 
              tarım bölgesinde doğal afete dönüştüğünü de sözlerine ekledi. 
        
        
        CHP LİDERİ BAYKAL YSK'Yİ ELEŞTİRDİ: ZAAFLARI ORTAYA ÇIKTI 
              CHP Genel Başkanı Deniz Baykal , Anayasa 
              Mahkemesi'nin Recep Tayyip Erdoğan 'ın AKP Genel Başkanlığı'nı 
              tanımamasını değerlendirirken ''Geçmişte yaşadığımız çok temel 
              yanlışlıkların ortaya çıkması açısından bu kararın çok önemli olduğunu 
              düşünüyorum'' dedi. Baykal, YSK'yi, Anayasa Mahkemesi'nin aldığı karara 
              ilişkin hukuki gerçeği değerlendirememekle eleştirdi. 
              Baykal, İstanbul'dan Ankara'ya gelişinde Esenboğa Havaalanı'nda 
              gazetecilerin sorularını yanıtladı. Kararın Türkiye'nin seçime giderken 
              nasıl bir hukuk karmaşası yaşadığını ortaya koyduğunu kaydeden Baykal, 
              ''Seçimler yapılırken Erdoğan AKP'nin genel başkanı olarak oy pusulasında 
              yer aldı. YSK böyle bir uygulamada sakınca görmedi. Demek oluyor ki 
              Anayasa Mahkemesi'nin aylar önce aldığı kararla kurucu üye olma niteliğini 
              kaybeden Erdoğan'ın genel başkan olması da hukuken ortadan kalkmıştı'' 
              diye konuştu. YSK'nin konuyu yüksek mahkemeden farklı değerlendirdiğine 
              işaret eden Baykal, ''YSK, sık sık gördüğümüz zaaflarından sonuncusu 
              olarak ortadadır'' diye konuştu. Kararın "hatırlatma olduğuna" işaret eden 
              CHP Grup Başkanvekili Oğuz Oyan, ''Erdoğan'ın genel başkanlığı için tek 
              yolun, partinin kurultayının toplanması'' olduğunu kaydetti. 
        
        
        İhaleye fesat karıştırmak ve çete oluşturmakla suçlandığı Albayraklar 
              davasından da kurtuldu 
              AKP liderine bir beraat daha 
              Albayraklar AŞ Yönetim Kurulu Başkanı Mustafa Albayrak ve 10 sanığın 
              ''ihaleye fesat karıştırmak'' ve ''görevi ihmal'' suçlarından para 
              cezasına çarptırıldığı davada 54 sanık beraat etti. 
              ECEVİT KILIÇ 
              İstanbul Büyükşehir Belediyesi'nden Albayraklar'a verilen usulsüz 
              ihalelerle ilgili yargılanan 72 sanıktan, AKP lideri Recep Tayyip Erdoğan 
              ve İstanbul Büyükşehir Belediyesi Başkanı Ali Müfit Gürtuna 'nın da 
              aralarında bulunduğu 54 sanık beraat etti. Albayraklar AŞ Yönetim Kurulu 
              Başkanı Mustafa Albayrak ve 10 sanık ise ''ihaleye fesat karıştırmak'' ve 
              ''görevi ihmal'' suçlarından 2 ay 27'şer gün hapis cezasına çarptırıldı. 
              Sanıkların bu cezaları, daha sonra paraya çevrilerek ertelendi. 
              Albayraklar'ın avukatı Ömer Cerrah , ''Müvekkillerim belediyenin personel 
              taşıma ihalesini hobi olarak yapıyordu'' dedi. 
              İstanbul 4. Ağır Ceza Mahkemesi'ndeki duruşmaya tutuksuz sanıklardan Osman 
              Yıldırak, Mustafa Dinçer, Vasfi Saygı ve Halil İbrahim Çiftçi katıldı. 
              Oturumda Cumhuriyet Savcısı İlker Yaşar , önceki duruşmada açıkladığı esas 
              hakkındaki görüşünü tekrar etti. Son savunmasını yapan Mustafa, Kazım ve 
              Muzaffer Albayrak 'ın avukatı Cerrah, müvekkillerinin sahte 
              vekâletnamelerle başkalarına ait araçları şirkete aitmiş gibi gösterip 
              personel taşıma ihalesini kazandıklarını kabul etti, ancak müvekkillerinin 
              suçu kasten işlemediklerini savundu. Cerrah, ''Suçun oluşması için kasti 
              unsurun oluşması gerekir. Müvekkillerimin şirketine ait 2 bin araç 
              bulunmaktadır. Yalnızca 5 aracın vekâletnamesinde sorun çıktı. Bu 5 araç 
              olmasaydı da ihaleyi yine kazanırlardı. Müvekkillerim, belediyenin 
              taşımacılık işini kâr için değil, hobi olarak yapıyor'' diye konuştu. 
              Mahkeme heyeti, Mustafa Albayrak, kardeşleri Kazım ve Muzaffer Albayrak 
              ile şirketin ihale bölümünde çalışan Hüseyin Yılmaz, Mehmet Sami Polat, 
              Tamer Öztürk ve Osman Temur 'un ''ihaleye fesat karıştırmak'' suçundan, 
              belediyenin İhale Komisyonu'nda yer alan Basri Saygı, Mustafa Döner, Ömer 
              Gaziler ve Beytullah Ateş 'in de ''görevi ihmal'' suçundan 2 ay 27'şer gün 
              hapis cezasına çarptırılmalarını kararlaştırdı. Daha sonra bu cezaları 353 
              milyon 379 milyon lira olarak paraya çeviren mahkeme, sanıkların bir daha 
              suç işlemeyeceklerine kanaat getirerek cezalarını erteledi. Erdoğan, 
              Gürtuna ve dönemin üst düzey bürokratlarının da aralarında bulunduğu 54 
              sanığın ''delil yetersizliğinden'' beraatlarına karar veren mahkeme, 
              milletvekili seçilen sanıklar Mustafa Açıkalın, Adem Baştürk, İdris Naim 
              Şahin, Zülfü Demirbağ, Selami Uzun ve Mustafa Ilıcalı 'nın dosyalarını 
              ayırdı. Ayrıca, yargılama sürecinde ölen sanık Basri Mete 'nin dosyasını 
              ortadan kaldıran mahkeme, Albayraklar AŞ'nin 1 yıl süreyle kamu 
              ihalelerine girmesini ise yasakladı. 
        
        
        Otoparka yerleştirilen ses bombası maddi hasar yarattı 
              Yargıtay'a bombalı saldırı 
              Ankara'nın en iyi korunan bölgesi olan 
              Bakanlıklar'daki Yargıtay binasına bombalı saldırıda bulunuldu. Hâkim ve 
              savcıları taşıyan servis araçlarının park alanına düdüklü tencere içinde 
              yerleştirilen ses bombasının patlaması sonucu çevrede maddi hasar meydana 
              geldi. 
              Başbakanlık'ın karşısında yer alan Yargıtay binasının ara giriş yolu 
              üzerindeki park alanına yerleştirilen ses bombası dün sabah saat 07.00 
              sıralarında patladı. Olayın ardından Ankara Valisi Yahya Gür , Ankara 
              Emniyet Müdürlüğü Olay Yeri İnceleme Şube Müdürlüğü ile Terörle Mücadele 
              Şube Müdürlüğü ekipleri olay yerinde inceleme yaptı. Yapılan inceleme 
              sonucunda, bombanın, ateşleyici düzeneğinin bulunmadığı belirlendi. 
              Emniyet yetkilileri, patlayıcının düdüklü bir tencerenin içerisine 
              yerleştirildiğini saptadıklarını belirterek patlayıcının fitil ile 
              ateşlenme olasılığının yüksek olduğunu kaydettiler. Emniyet yetkilileri 
              Yargıtay binası önünde patlayan bombanın 12 Aralık'ta Ankara Adliyesi'ne 
              konulan bomba ile aynı olduğunu ifade etti. 
              Patlamanın ardından Cumhurbaşkanı Ahmet Necdet Sezer, Başbakan Abdullah 
              Gül, Yargıtay Başkanı Eraslan Özkaya 'ya geçmiş olsun ziyaretinde bulundu. 
              Yargıtay Başkanı Eraslan Özkaya, saldırıyı kınayarak ''Bu eylem hukuka ve 
              yargıya karşı yapılmıştır. Bunu yapanlar, hukuku ve adaleti istemeyen 
              kişiler olabilir. Terörün hiçbir haklı gerekçesi yoktur'' dedi. CHP Genel 
              Sekreteri Önder Sav ve CHP grup başkanvekilleri de Özkaya'yı makamında 
              ziyaret ettiler. 
        
        
              Emniyet ekiplerinin yaptığı inceleme sonucunda, bombanın, ateşleyici 
              düzeneğinin bulunmadığı belirlendi. Emniyet yetkilileri, patlayıcının 
              düdüklü bir tencerenin içerisine yerleştirildiğini saptadıklarını 
              belirtti.
        
        
        Adalet Alt Komisyonu 
              Avukatlar elle aranmayacak 
              Adalet Komisyonu'nda ölüm oruçları yasa 
              tasarısıyla ilgili oluşturulan alt komisyon, cezaevi girişlerinde üst 
              araması kriterlerinde değişikliğe gitti. Hâkim, savcı ve avukatların 
              üzerinin elle aranması uygulamasının kaldırılması benimsenirken 
              avukatların savunmaya yönelik belgelerinin de aranmaması öngörüldü. 
              Adalet Komisyonu'nda oluşturulan alt komisyon, Türk Ceza Yasası ile 
              Hapishane ve Tevkifhanelerin İdaresi Hakkındaki Yasa'da değişiklik öngören 
              yasa tasarısıyla ilgili çalışmalarını tamamladı. Cezaevlerine avukatlar 
              aracılığıyla cep telefonu, kesici alet ve yasadışı doküman sokulduğu 
              gerekçesiyle Adalet Bakanlığı tarafından avukatların cezaevlerine girişte 
              sıkı aramadan geçirilmesine ilişkin maddede değişiklik yapıldı. 
              Buna göre, sıfat ve görevi ne olursa olsun ceza infaz kurumları ve 
              tutukevlerine giren herkes, duyarlı kapıdan geçmek zorunda olacak. 
              Cezaevlerine girenlerin üstleri metal dedektörle aranacak, eşyaları X-Ray 
              cihazından geçirilecek. Bu cihazların bulunmadığı yerlerde arama ve 
              kontrol elle yapılacak. Ancak hâkim, savcı ve avukatların üstü elle 
              aranamayacak. 
              Cezaevleri ile tutukevlerine giren müdafi ya da avukatlarca savunmaya 
              ilişkin olduğu yazılı olarak beyan edilen belge ve dosyalar aramaya tabi 
              tutulmayacak. Ayrıca ''Ancak, şüphe halinde hâkimin gecikmesinde sakınca 
              bulunan hallerde cumhuriyet savcısının kararı ile arama yapılacak'' 
              ibaresinin madde metninden çıkarılması kararlaştırıldı. 
              Ölüm orucuna müdahale edilecek 
              Komisyon, ölüm oruçlarını teşvik edenler için öngörülen hapis cezalarıyla 
              ilgili indirime gitmezken, ölüm orucundakilere müdahale edilmesi yönündeki 
              hükümler korundu. Ölüm orucunda bulunanlardan yapılan çalışmalara rağmen 
              yaşamsal tehlikeye girdiği veya bilincinin bozulduğu belirlenenlere 
              isteklerine bakılmaksızın müdahale edilecek.        
        
        
        Sabah egzersizleri felç riskini arttırıyor 
              Egzersiz için günün en uygun saatlerinin 15.00 ile 18.00 
              arası olduğu bildirildi. Sabah ve akşam geç saatlerde yapılan egzersizin 
              ise felç riskini arttırdığı ileri sürüldü. İç hastalıkları uzmanı Dr. 
              Soner Kurtoğlu' nun, Türkiye Futbol Antrenörleri Derneği'nin internet 
              sitesinde yayımlanan makalesine göre, birçok araştırmacı insan vücudunda 
              tüm faaliyetleri organize eden bir saat, 'vücut saati' olduğunu düşünüyor. 
              Kurtoğlu, egzersiz planlaması yapılırken seçilen saatlere dikkat edilmesi 
              ve 'en yüksek yarar en düşük zarar' ilkesinin göz önüne alınması g 
              erektiğini kaydederek ''En uygun egzersiz saati olarak 15.00-18.00 
              saatleri arası planlanmalı'' diye görüş bildirdi. Kurtoğlu, ''Kalp kan 
              akımının en düşük olduğu saat dilimi sabah erken saatlerdir'' dedi. 
        
        
        Çocuk Böbrek Vakfı'nın projesiyle, gençler el sanatlarıyla uğraşarak 
              harçlıklarını kazanmaya çalışıyor 
              Hastalığı unutturan merkez 
              SAADET USLU/EVRİM KAYA 
              Böbrek hastası çocukları üretken hale getiren Çocuk Böbrek Vakfı, 
              gönüllüleri kendileriyle birlikte çalışmaya davet ediyor. Böbrek bulunana 
              kadar diyalize bağlı olarak yaşamlarını sürdürmek zorunda olan gençler, 
              vakfın rehabilitasyon merkezinde, dikiş dikerek, el sanatlarıyla uğraşarak 
              harçlıklarını kazanmaya çalışıyor. 
              Vakıf Başkanı Prof. Dr. Faik Tanman , çocukların emeklerinin karşılığını 
              alabilmeleri için satış köşelerine ihtiyaç olduğunu söylerken 
              Rehabilitasyon Merkezi Müdürü Cihangir Aral da öğrenci azlığından şikâyet 
              ederek gençleri vakfa davet ediyor. 
              Böbrek hastası çocuklar için ''Umut Köyü'' hedefiyle yola çıkan Çocuk 
              Böbrek Vakfı, ekonomik kriz ve hükümet değişiklikleri yüzünden ertelenen 
              projelerini küçük bir modelle sürdürüyor. Vakıf Başkanı Faik Tanman, 
              Bakırköy Belediye Başkanı Ahmet Bahadırlı 'nın desteğiyle kurulan Eğitim, 
              Kültür ve Psiko-Sosyal Rehabilitasyon Merkezi'nde çocuklara yeni ufuklar 
              açtıklarını belirtiyor. ''Burada çocukların bir araya gelişinin yarattığı 
              bir güzellik var'' diyen Prof. Tanman, ''Buna meşgale tedavisi deniyor. 
              Amacımız beceri ve meslek sahibi yapmak. Daha sağlıklı, eğitimli, üretken 
              olmalılar'' diye konuşuyor. 
              Faik Tanman şöyle devam ediyor: ''Yaşama sevinci kazandırmaya çalışıyoruz. 
              İnsanlar hediyelik eşyalarını buradan seçebilir, satış noktaları 
              ayarlanırsa çocuklarımız yaptıklarının karşılıklarını alabilirler. 
              Firmalar bizi yönlendirsin, satılabilecek şeyleri yapalım.'' 
              Tanman ayrıca, kendilerine bir hekim ve bir hemşire sağlanması durumunda, 
              merkezde poliklinik hizmeti vermek istediklerini de söylüyor. 
              Diyalize girmekten arta kalan zamanlarında Çocuk Böbrek Vakfı'nın meslek 
              kazandırma amaçlı uygulamalı eğitim programına devam eden gençlerden Celal 
              Ateş , henüz 13 yaşında ve 1994 yılından beri tedavi görüyor. Hastalığa 
              bağlı olarak boyu uzamıyor ve bu durum Celal'i çok rahatsız ediyor. Celal, 
              şanslı bir böbrek hastası. Çünkü 1994 yılında nakil gerçekleştirilmiş ve 
              onların tabiriyle böbrek henüz ''atmamış.'' Ortaokul 1'inci sınıftan sonra 
              okulu bırakmak zorunda kalan Celal, ''Kısasın diyorlar, bilirsin işte! 
              Yoksa okul sevilmez mi? Bilgisayar mühendisi olmak isterdim, tam bize göre 
              bir iş. Ağır değil bi kere, değil mi?'' diyor. 
              Hastaların hepsinin apayrı düşleri var ve gözlerinden hiç eksilmeyen 
              gülüşleri dolduruyor çalışma odalarını. Bu gülüşlerden en güzeli belki de 
              Figen Şahin 'e ait. İki böbreği de alınmış ama Figen, ''Alıştım artık. İlk 
              zamanlar ölmeyi bile düşünmüştüm fakat şimdilerde böyle bir şey düşündüğüm 
              için zaman zaman utanıyorum'' diyor. 
              Adları Ayşen, Hülya, Filiz, Ahmet... Böbrek hastaları ölen insanların 
              böbreklerini bekliyor. Çocuk Böbrek Vakfı'ndaki üretimleriyle neler 
              yapabileceklerini ve yaşama ne denli bağlı olduklarını gösteriyorlar. 
              İstedikleri şeyler ise: 'İş, eğitim ve umut''. 
              
              
        
        
