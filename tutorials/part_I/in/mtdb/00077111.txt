                       
        Pasifik Kıyısında
        Nedim Gürsel
           1991
           
             Gezi İzlenimleri
                   
        Konuşurken sık sık İngilizce sözcükler kullanıyor, Amerikalı bir kadınla evlenip kendini tümüyle bilime verdiğini söylüyordu. Amerika denilen ülkenin müthiş bir eritme kapasitesi var. Geleni, yetenekli biriyse, kendi değer sistemi içinde eritiyor hemen. Uyum sağlayamayanı da dışlıyor. Oysa Paris öyle değil. Paris'te, Fransa'da demiyorum, ama Paris'te, kendi kültürünle bağını koparmayabilir, ana dilinde yazmayı sürdürebilirsin. Amerika yeni bir ülke, göçmenlerin oluşturduğu bir toplum. Tarihi de yeni, gelenekleri de. Avrupa ise, köhne Avrupa, bin yıllık tarihiyle kolayca kabul etmiyor seni, ama kimliğini yadsımaya da zorlamıyor.
        Batıya doğru kentler giderek azalıyor. Yollar, engebeler, çiftlikler de. Göz alabildiğine uzanan düzlüklerin üzerinden uçuyoruz. Aşağıda ne bir ağaç, ne sürülmüş tarlalar. Kaç saattir bir büyük kentin üzerinden de geçmedik. Amerika'nın "kuş uçmaz kervan geçmez" yerleri mi buralar, yoksa hâlâ düşlerime giren kovboy filmlerinin çekildiği mekânlar mı? Aşağıya bakıyorum. Gördüğüm manzara, kuş bakışı da olsa, şaşırtıyor beni. Büyük Kanyon'u seçebiliyorum. Arizona'nın üzerindeyiz demek ki. Dibinden çamur rengi Kolorado ırmağının aktığı, rüzgârla yağmurun aşındırdığı, kızgın güneşte yanan çıplak kayalar. O kayaların üzerindeki kertenkeleleri, bir kaktüsten ötekine tıslayarak giderken kumda iz bırakan yılanları, boşluğun ortasından gök yüzüne yükselen minare büyüklüğündeki ince, uzun taşları buradan göremiyorum elbet. Tünedikleri kovuklardan derin uçurumlara dalış yapan av peşindeki kartalları da. Bu kartalların Amerika'nın simgesi olmaları doğal.  Girişimci, atik, gözüpek ve acımasız yaratıklar çünkü. Ayılar da az sonra varacağım Kaliforniya'nın simgesi. Yumuşak, uysal ayılar. Pasifık kıyılarının iklimi gibi. Bu coğrafyanın uçaktan görünüşü bambaşka. Gelişigüzel kesilmiş, kahverengiyle sarı karışımı bir pastaya benziyor Büyük Kanyon. Biraz bizim Göreme'yi andıran bu erozyon bölgesini, kayalarla bir olmuş toprak rengi evleri, yerlilerin barındıkları kuytu vadileri böyle kuş bakışı değil yakından görmek isterdim. Hatta, at üstünde olmasa da, arabayla Doğudan Batıya katetmek isterdim Amerika'yı. Kaktüs sütüyle beslenip Kızılderililerle savaşmak, akbabaların parçaladıkları hayvan ve insan iskeletleriyle dolu çölleri aşıp küçük kasabaların derme çatma, ahşap hanlarında konaklamak isterdim. Çocukluğumdaki gibi.
        Çocukluğumda Amerika Balıkesir'de çıktığım büyük bir yolculuktu. "Şehir" sineması her cumartesi iki "western" oynatırdı. Delikli yüz paralarla gazoz içtiğimiz yıllarda. İki filmi de soluk almadan izler, kovboyların at koşturmalarını, Apaçilerin boyalı yüzlerini, Şerif in kodese tıktığı haydutları, en çok da gelişigüzel patlayan silâhlarla "Saloon"un kapısından hışımla giren John Wayne'ı hayranlıkla seyrederdim. Sonra sinemadan çıkıp eve doğru sürerdim atımı. Çarşının tam ortasından geçerdim. Nalburların, attarların, kalaycılarla yorgancıların önünden. Esnaf dükkânların önüne çıkmış hayranlıkla bana bakıyormuş gibime gelirdi. Daha da coşar, tabancamı çekip sağa sola ateş ederek Hükümet Konağına dörtnala gelir, ağzı köpüklü külhanımı oturduğumuz Meral Apartmanının önündeki boş arsada bir ağaca bağlardım. O zaman dünya "Şehir" sinemasıyla Meral Apartmanından ibaretti. Uçsuz bucaksızdı yani. Atıyla trene yetişip makinisti uyaran, sevgilisini Kızılderililerin elinden kurtaran "oğlan" dediğimiz kahramanın serüvenleri kadar heyecan verici, haydutların soyduğu posta arabası kadar şaşırtıcıydı. Uzak Batının en hızlı silâh çeken adamının omuzlarında duruyordu, öküzün boynuzlarında değil. Ve zaman at sırtında gidilen tozlu yollar gibi bitip tükenmek bilmezdi. Şimdi, yıllar önce kovboy filmlerinde gördüğüm coğrafyanın üzerinden uçuyorum Batıya doğru. Ve ne tuhaf, zaman yine bitmek bilmiyor.
        Arkamda oturan yolcu perdeyi kapatmamı söyledi. Aynı anda ışıklar da söndü kabinde. Sinema başlıyor. Çaresiz filme bakacağız. Ve ne yazık ki John Wayne oynamayacak başrolde. Kötülerle savaşıp sarışın kızı kendine âşık ettikten sonra kasabadan ayrılıp ay ışığında dağlara, yeni serüvenlere doğru sürmeyecek atını. Kızılderililer de Kinova'nın derisini yüzmeyecekler. Pekos Bill rodeoda Teksas'ın en vahşi atını dize getirmeyecek. Tom Miks, Doktor ve Konyakçı, okumaya doyamadığım çizgi romanların, bu eşsiz kahramanları da, Binbir Suratla Suzi de, unutuldular çoktan. Uçakta film başlıyor. Camın perdesini kapattım. Koltuğa yaslanıp "Amerikan Düşü"nün değişken görüntülerine bıraktım kendimi. New-York rıhtımını dolduran göçmen kalabalığının, gökdelenlerle Zencilerin, kovboylarla soyu tükenen Kızılderililerin, gangsterlerle para babalarının, cazın, şık kadınların, karlı dağlarla sonsuz ovaların, bilgisayarlarla az gelişmiş ülke halklarına ölüm yağdıran son model savaş uçaklarının dünyasına. Dalmışım. Uyandığımda San Francisco'ya inmek üzereydik. Perdeyi araladım. Gördüğüm beyaz evli, ağaçlı mahallelerin köprülerle birbirine bağlandıkları bir kentti. Ve okyanusun dalgaları dünyanın en güzel körfezinde çırpınıyordu.
        
        SAN FRANCİSCO'DA

        San Francisco'da dikkatimi çeken ilk şey hava alanında bagajları almaya giderken, yürüyen merdivenin iki yanına asılmış bez flâmalar oldu. Bu rengârenk flâmaların üzerinde bazı adlar okunuyordu: "Fred (1963-1988). Kedileri severdi." Ve tarihlerin altına özenle işlenmiş kara tüylü, mavi bakışlı bir kedi. "Berry ( 1936-1989). Kumsalı ve müziği severdi." Denize gölgesi vuran palmiyenin altında orta yaşlı, sarışın bir adam figürü. "John ( 1959-1990). Yaşamı severdi." Flâmada insanı alıp götüren dümdüz bir mavi, çivit mavisi. AIDS'ten ölenler için bu hastalıkla mücadele derneğinin yaptırdığı flâmaların arasından geçerek giriyorsunuz San Francisco'ya. Yalnızca yazarlar kongresi değil, AIDS kongresi de yarın başlıyor. Çağımız vebasının en fazla bu kentte can aldığını, cinsel özgürlüğü yaşadığı için bu kentin başına ateş yağdığını unutmuştum. Oysa San Francisco ölümü değil coşkuyu, yaşamı çağrıştıran bir kent, aşk ateşini tutuşturan bir belde. Pasifik güneşinin aydınlattığı caddelerde yürümek, iki yanında eski, Victoria üslubunda yapılmış ahşap evlerin sıralandığı dar sokaklardan denize inmek, kırmızı, sarı, mavi boyalı tramvaylarla kentin inişli çıkışlı tepelerinde dolaşmak büyük bir zevk. Her Amerikalının iki kent yatarmış gönlünde. Biri doğup büyüdüğü kent, öteki San Francisco.
        Çok geniş bir alana yayılan, hemen hemen yüz kilometre güneydeki San Jose ile birleşen San Francısco kırk üç tepe üzerine kurulmuş. Bu tepelerden en güzeli, körfeze ve kente en fazla hâkim olanı Twin Peaks. Twin Peaks'den bakıyorum San Francisco'ya. Ve Yahya Kemal'in deyimiyle "gezmediğim hiçbir yer göremiyorum." İşte gemilere hâlâ yol gösteren Coit Tower, Market Street'in ışıkları, işte tapınakları, lokantaları, vitrinlerde satılan ejderleriyle, kırmızı, sarı, yeşil duvarları ve kalabalığıyla Çin Mahallesi; limanda demirli şilepler, uzaklardan gelip uzaklara giden özlem yüklü şilepler ve tramvaylar. North Beach'den yokuş aşağı deli böcekler gibi saldıran "telli tramvaylar". Her biri ayrı renkte, hepsi de tıka basa dolu, bir aşağı bir yukarı gidip geliyorlar çan çalarak. Eski İstanbul tramvaylarındaki gibi bunlara asılmak "kesinlikle yasak ve tehlikeli" değil. İnsanlar salkım salkım tramvaylarda. İşte Telegraph Hill, Golden Gate Parkın ağaçları. Ve körfezdeki çırpıntılı su! Buradan bakınca güneyden gelen İspanyolların nasıl olup da iki yüzyıl boyunca bu güzelim körfezi görmeden kuzeye doğru ilerlediklerini daha iyi anlıyorum. Körfezin okyanusla tek bağıntısı, bugün Golden Gate Köprüsünün birleştirdiği dar boğaz çünkü. Boğaz karaya doğru genişliyor, ama denizden bakıldığında fark edilmesi oldukça güç. İspanyolların "İyi Ot" anlamına gelen "Yerba Buena" adıyla 1776'da kurdukları San Francisco bir Fransisken misyonuyla, misyonun çevresindeki birkaç evden ibaretmiş. Rahipler misyon kilisesinin yanındaki uzun, alçak yapıda, yerliler ise ot damlı evlerde barınıyorlarmış. Kentin gerçek tarihi bir yüzyıl sonra tüm Amerika'yı alt üst eden, etkileri dünyanın her köşesinde duyulan, artık efsaneleşmiş bir olayla, "Altına Hücum"la başlamış.
        24 Ocak 1848 yılında John W. Marshall adlı bir marangoz, bıçkıhanesinin yanındaki ırmakta yedi gram ağırlığında bir altın tozu bulur. Aynı yıl Guadalupe-Hidalgo Sarayında imzalanan barış antlaşmasıyla bir yıl önceki savaşta yirmi yedi bin ölü veren Meksika, Kaliforniya'yı Amerika Birleşik Devletleri'nin egemenliğine bırakmıştır. Üç ay sonra, ilk altın tozunu bulan Marshall'ın çenesini tutamaması ve The Californian gazetesinde çıkan birkaç satırlık bir haber "Altına Hücum"un "départ" işaretini verir. "Départ" diyorum, çünkü gerçek bir maraton, bir uzun yarıştır başlayan. İpini koparan San Francisco'da alır soluğu. Kuzeyin işsiz güçsüz takımıyla serüven düşkünleri, Doğunun serserileri, kimi yaya kimi katır ya da at sırtında koskoca kıtayı geçerek, yolda Kızılderilileri öldürüp kayıplar vererek, hastalık, soğuk ve sıcaktan kırılarak, çölleri ve düzlükleri, sıradağları aşarak zengin olma düşleriyle San Francisco'yu bir anda panayır yerine çevirirler. Deniz yoluyla gelenler de vardır. Aylar süren yolculuk boyunca tıka basa dolu gemilerde salgın hastalıklar başgösterir, yangınlar çıkar, cinayetler gırla gider, fırtınada geminin yükünün azalması için eşyalar, hatta kaçak yolcular denize atılır. Kentin limanı yalnızca altın arayıcıların değil tayfalarla kaptanların da terk ettikleri gemilerle dolar. Bu gemileri gösteren 1850'lerin başında çekilmiş eski bir fotoğraf gördüm otelde. Liman yelken direklerinden ibaret bir ormandı. Yalnızca yelkenlilerle değil yandan çarklı gemilerle de Kaliforniya kıyılarına akın başlamıştır. Bu yandan çarklılardan biri, 1848 Ekiminde New-York limanını iki yüz on yolcuyla terk ettikten sonra ta güneyden, Macellan Boğazından dolaşarak San Francisco'ya doğru yoluna devam etmiş, Panama açıklarında Güney Amerika'nın çeşitli ülkelerinden gelen yeni yolcuların akınına uğrayarak ancak 1849 yılının şubat ayında bin beş yüz kişiyle San Francisco Körfezine demir atabilmişti. Atar atmaz da bir saat içinde boşalmış, ambarlarında farelerin cirit attığı, lüks kamaralarında güvercinlerin yuva kurduğu bir yüzer hayvanat bahçesine dönüşmüştü.
        Yalnızca ipten kazıktan kurtulmuşlarla işsiz güçsüz takımı değildi Kaliforniya'ya gelenler. Köylüler topraklarını, çiftçiler çiftliklerini, işçiler fabrikalarını, memurlar bürolarını, papazlar kiliselerini bırakıp hep aynı düşün, altın bulup zengin olma, moda bir deyimle "köşe dönme" düşünün peşinden yollara dökülüp geliyorlar, kimisi yolda, kimisi kırda bayırda ölüyorlar, sağ kalanlar da altın bulamadıkları için intihar ediyorlardı. Korkunç bir göç dalgası, önüne geçilmez bir zengin olma hırsı sarmıştı tüm Amerika'yı. Bu dalga fahişeleri, kumarbazları ve yatırımcıları da sürükledi peşinden. San Francisco her türlü insanın kaynaştığı, eğlence ve fuhuşun hızla yayıldığı, buna karşılık fabrikalarla şirketlerin de çoğaldığı kozmopolit bir kent oldu sonunda. İlk gelenlerden bazıları gerçekten zengin oldular, sona kalanlarsa dona kaldılar. İşi hırsızlığa, yankesiciliğe vurdular. Kentte güvenliğin sağlanması oldukça zorlaştı. Bunun üzerine güvenlik güçlerinin işini "namuslu vatandaşlar" üstlenip en küçük bir hırsızlık olayının failini bile, linç etmeye kalkıştılar. Suçlunun yanında suçsuz, kurunun yanında yaş da yanmaya, kentte eşi görülmedik bir terör havası esmeye başladı. Neyse ki, altın kısa zamanda tükenince soygunlar da azaldı, zengin olma düşlerinin yerini uzak ülkelere kaçıp gitme düşleri almaya başladı. Gemilere tayfa olarak yazılanlar Çin'e, Maçin'e gittiler; kalanlarsa bir iş bulup ekmek parası kazanma derdine düştüler. Ve 1906 yılında korkunç bir deprem "Altına Hücüm"un tüm günahlarından arıttı San Francisco'yu. Kent yerle bir oldu. Su şebekesi büyük zarar gördüğünden depremin yol açtığı yangın tam üç gün sürdü. Yirmi sekiz bin konut yıkılmış, beş yüz kişi ölmüş, sokaklar yakınlarını arayanların feryatlarıyla dolmuştu. Jack London "Artık San Francisco, adında bir kent yok." diye yazıyordu gazetede. Ama kent, üstelik eskisinden daha görkemli bir biçimde, yeniden kuruldu. Küllerinden doğan Anka kuşu gibi. Geçen yılki deprem yine yerle bir etti bazı mahalleleri, ama gökdelenlere dokunmadı. Köprülerden biri yıkılınca, olan bitenden habersiz arabaların bazıları sürücüleriyle birlikte denize uçtular yalnızca.
        Twin Peaks'den işte bu yeni kente, bu eski denize bakıyorum. Yangın yerinden yükselen gökdelenlerin camlarına güneş vuruyor. Transamerica Building'in bir piramidi andıran sivri çatısı deliyor gök yüzünü. Golden Gate Köprüsünü, Oakland Bay Köprüsünü, San Rafael, San Mateo ve Dumberton Köprülerini de görüyorum. Bir köprüler kenti San Francisco. Sis bastıkça canavar düdüklerinin senfonisi duyuluyor. Golden Gate'nin altından körfeze dökülen on iki ırmağın suları siste okyanusa akıyor. Ve bizim Boğaz Köprüsünden olduğu gibi bu köprünün üzerinden de atlayıp canlarına kıyıyor insanlar.
        Wheatland Vakfının düzenlediği Uluslararası Yazarlar Kongresine katılmak için geldiğim San Francisco'da boş zamanlarımı sokaklarda dolaşarak, "Cable-Car" adlı teleferik sistemiyle çalışan eski tramvaylara binerek, limanın tam karşısındaki Alcatraz Hapisanesinin gün batımındaki ürkütücü siluetini seyrederken Alcatraz Kuşçusu filminde Burt Lancaster'in beslediği kuşları anımsayarak, epeydir kullanılmadığından hapisanenin demir parmaklarının paslanmaya başladığını, duvarların nemden çürüdüğünü, elektrikli sandalyenin hurdaya çıkarıldığını düşleyerek geçirdim. Ve elbette Çin Mahallesini görmeden edemedim. San Francisco'nun Çin Mahallesi, belki Pasifık'e açılan bir liman kenti olduğundan, dünyadaki en güzel, en canlı, en ilginç Çin Mahallesi. New-York'un, Boston'un, Paris'in Çin Mahallelerinden daha renkli, daha görkemli, çok daha büyük. Orada, tapınağın avlusundaki eski bir sıraya oturmuş, dalgın gözlerle çatının kıvrımlarına bakan yaşlı bir adamla tanıştım. Beyazlaşmış sakalını arada bir sıvazlayarak bir aşk öyküsü anlattı bana. Şimdiye dek dinlediğim bu en güzel aşk öyküsünü yaşlı Çinliden duyduğum gibi yazıyorum. İster inanın, ister inanmayın.
        
        ÖRÜMCEK AĞINDAN AŞK UÇURTMASI

        Bu mahallede yaşlı bir adam yaşardı, yeri yurdu belirsiz, günlerini tapınağın avlusundaki eski sıranın üzerinde geçiren bir bilge. Kimse onun nereden geldiğini, gençliğinde neler yaptığını, nasıl yaşayıp neyle geçindiğini bilmezdi. Çünkü çocuklardan başka hiç kimseyle konuşmaz, tapınağa gelenlerin verdikleri yiyecekleri de kabul etmezdi. Artık eli ayağı tutmaz, gözleri güç seçer olmuştu. Yine de, iyi günlerinde çocuklar için uçurtmalar yapar, karşılığında hiçbir şey istemeden kırmızı, yeşil, mavi renkli uçurtmaları çocuklara verip yavruları sevindirirdi. San Francisco göklerini süsleyen kadife kanatlı kelebekler, ateş rengi kuşlar, ağzından alev fışkıran ejderlerle iri yapraklı, beyaz zambaklar, kırmızı fenerler hep onun elinden çıkmaydı.
        Bir gün kömür gözlü bir çocuk geldi tapınağın avlusuna. Yaşlı adamın oturduğu sıraya yaklaşarak şöyle dedi:
        "Amca ben âşık oldum."
        "Senin yaşında âşık olunur muymuş hiç!"
        "Âşık olmanın yaşı yoktur ki..."
        "Peki, sevdiğin kim bakalım?"
        "Bizim sokakta oturan mavi kurdeleli kız."
        "Peki o da seviyor mu seni?"
        Çocuk sustu. Çekik gözlerinden iki damla yaş süzüldü.
        "Önce onu sevdiğimi kanıtlamamı istiyor benden."
        "Yaa", diye mırıldandı yaşlı bilge. Sonra "Kız haklı," diye düşündü. "Aşk şüphecidir. Seven, gerçekten sevilip sevilmediğini bilmek ister."
        "İşte böyle... Üstelik olmayacak bir kanıt istiyor", diye yakındı çocuk.
        "Neymiş o kanıt?"
        "Örümcek ağından bir uçurtma. Bu uçurtmayı ona verirsem o da sevecekmiş beni."
        
        
        
