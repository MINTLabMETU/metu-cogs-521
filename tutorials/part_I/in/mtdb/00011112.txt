                           
             
             
                    
                Makale
                        
        
        Jeolojik zamanda toplu yok olmalar ve Homo Sapiens'lere öğütler

        Evrim Kuramı şöyle der: "Kim ki, doğanın biyolojik yelpazesindeki çeşitliliği bozacak kadar baskın hale gelir ve diğerlerinin yaşama hakkını sınırlar ve hatta yok eder, doğa tekrar, herkese yaşama hakkını veren dengeli düzenini kurabilmek için, baskın olarak diğerlerinin yaşama hakkını gasp eden formu yok eder". Homo Sapiens; dikkat!
        Prof. Dr. Nurdan İnan (Sivas Cumhuriyet Üniv. Mühendislik Fak. Jeoloji Müh. Bölümü Öğretim Üyesi)
        Yazımına 4.6 milyar yıl önce başlanan Dünya tarihinde ilk 4 milyar yıllık dönem, kendinden sonraki çeşitliliğin mayasını tutturabilmenin uğraşlarıyla geçmiş Belirsiz Canlılar Zamanı'dır. Son 600 milyon yıllık dönem, bitki ve hayvanların taşlaşmış kalıntıları olan ve canlı sistematiğine girebilecek özellikler gösteren fosil kanıtlarla yazılan jeoloji tarihinin Belirli Canlılar Zamanı'dır.
        Fosil kanıtlar, Belirli Canlılar Zamanı'nı kendi içinde Zaman, Devir ve Devrelere ayıran kayda değer 17 toplu yok olmayı işaret eder. Bu toplu yok olmalardan, Birinci-İkinci Zaman ve İkinci-Üçüncü Zaman sınırını belirleyen iki tanesi, I. Büyük Toplu Yok olma ve II. Büyük Toplu Yok olma olarak, 600 milyon yıllık jeoloji tarihinin en kapsamlı Yok olmalarını temsil etmektedir.
        
        Toplu Yok olma nedir?

        Toplu Yok olma, var olan türlerin çoğunun ya da birkaçının, tek bir stratigrafik horizonda veya çok dar bir stratigrafik arada aniden yok olmasıyla belirlenir. Yok olmanın, gerçek bir toplu Yok olma olarak kabul edilmesi, yok olma zonunun üstünde gözlenen çoğu canlı türünün, yok olma zonu altında gözlenen canlı türleriyle yakından ilişkili olmaması ve bu durumun yatay-düşey fasiyes değişimlerinden bağımsız olarak izlenmesiyle mümkündür. Yok olmanın nedeni, canlıların çevresel değişikliklere karşı gösterdikleri duyarlılıktır. Canlılar, uyum sağlayamayacakları ya da etkisiz hale getiremeyecekleri bir çevresel faktör değişikliğiyle karşılaştıklarında biyolojik strese girer ve ölürler. Beslenme zincirinin kırılması, iklim değişikliği, okyanus ve atmosferde O2/CO2 dengesinin bozulması, deniz çekilmesi ve ilerlemesi, volkanizma, iz element konsantrasyonunda yükselme, kuyruklu yıldız veya meteorit çarpması, güneş sistemindeki patlamalardan oluşan kozmik radyasyon, periyodik  galaktik olaylar ve yeryuvarının manyetik alanının değişmesi biyolojik stres kaynaklarının en önemlileridir.
        
        Büyük toplu Yok olmalar ve nedenleri

        360 milyon yıl süren Birinci Zaman'ın son sayfalarında, yani günümüzden 240 milyon yıl önce, Permiyen devri sonunda, zamana damgasını vuran önemli canlılardan büyük kısmı, Örneğin Trilobit ve Graptolit'ler, Zırhlı Balık'lar, Tabuleli Mercan'lar tamamen, Brachiopod ve Amphibia'lar ile, mikrocanlılardan Karofita ve Foraminifera'ların yüzde 80'lik kısmı Yok olurlar.
        I. Büyük Toplu Yokolma, Tetis denizinin açılmasıyla Dünya morfolojisinin, Pengea=Tek kıta - Pantalassa=Tek okyanus düzeninden, Aurasia=Kuzey kıtaları ve Gondwana=Güney kıtaları olarak yeni düzene geçmesi dönemine karşılık gelir. Bu dönemde, yeni dünyaya ayak uyduramayan canlılar ya tamamen Yok olmuşlar, ya da cins ve tür düzeyinde önemli ölçüde azalmışlardır.
        175 milyon yıl süren İkinci Zaman'ın ilk sayfalarında, Conodont'larla, varlıkları ve Yok oluşları kısa sürede olan Kalpionel'ler tamamen yok olurlar. Ardından, Kretase devri sonunda, yani günümüzden 65 milyon yıl önce, yaşayan tüm canlıların yüzde 49.9'unun yok olduğu II. Büyük Toplu Yok olma, İkinci Zaman'ın bitişini belirler. Bu Yok olmada, Dinosaurus'lar, Belemnit'ler, Amonit'ler ve mikrocanlılardan Nannoconus'lar tamamen; Kokholit ve Foraminifera'lar yüzde 85'lik büyük kısmıyla kaybolurlar. Arz paleocoğrafyasının hemen hemen günümüzdekine yakın şekillendiği devirde, Yok olmanın nedeni gibi, süresi ve seçmeli oluşu da çözüm bekleyen sorulardandır. Bu amaçla pek çok kuram ileri sürülmüştür. Bunlardan "Çarpma Kuramı" ile "Yoğun Püskürük Volkanik Hareketler Kuramı" en fazla kabul gören kuramlar oldu.
        "Yoğun Püskürük Volkanik Hareketler Kuramı", İkinci Zaman sonunda volkanik faaliyetlerin artması, buna bağlı olarak gerçekleşen asit yağmurları, okyanusların yüzeylerinde Ph miktarının artması ve alkanitedeki değişmelere bağlı olarak ozon tabakasının tükenmesini, toplu Yok olmanın nedeni olarak göstermiş ve bu etkilerle fauna-flora değişiminin 100.000 yıl ya da daha uzun bir zaman aralığında gerçekleştiğini ileri sürmüştür.
        Bu kuramda ileri sürülen ozon tabakasının tükenmesi, günümüz koşullarında tekrar gerçek olmaya başlamıştır. Bir grup İngiliz araştırmacı 1985 yılında, tam Antartika kıtasının üzerinde Ozon tabakasının yüzde 15'lik azalmaya karşılık gelen büyük bir delikle açıldığını saptamışlardır. Birçok endüstride kullanılan kloroflorokarbon gazlarıyla, Halon türü gazların, çok yüksekten uçan jetlerden çıkan azot oksitlerin ve nükleer denemelerin ozonu tüketen unsurlar olduğu belirlendi. Bu olaylarda, özellikle klorun ozonu parçalamasının önüne geçilmeyişi, ozon incelmesinin geri dönüşümsüz, tamiri imkansız ve devamlı seyrini beraberinde getirdi. Troposferdeki ozon değişimi; iklim değişikliklerinin nedeni oldu, deniz ve göl ortamlarının üst kesimlerinde yaşayan planktonların yüzde 15-20 oranında azalmasını sağlayarak, besin zincirinin bu ilk halkasında önemli bir kırılmayı da gerçekleştirdi. Böylece, insanın eliyle yaratılan sanayileşme, toplu yokolma koşullarından en önemli 3 tanesini -ozon tükenmesi, iklim değişikliği ve besin zincirinin kırılması- güncel koşullar arasına yerleştirdi.
        Kretase sonu II. Büyük Toplu Yok Olma'yı açıklayan diğer bir kuram, "Çarpma Kuramı"; Kretase sonu sınır çökellerinde, yüksek platinium grubu elementleri konsantrasyonunun yüksekliğine dayandırılarak ileri sürüldü ve haklılığına da kanıt olarak gösterildi. Öyle ki, bu sınır çökellerindeki yüksek platinium grubu elementlerine ancak göktaşlarında rastlanır. Dolayısıyla; bu kuramla; 6-14 km çapında bir meteorit'in yeryuvarına çarpması, bu çarpma sonucunda bölgedeki kayaç parçalarının stratosfere enjekte olmasıyla oluşan toz tabakasının kalın bir bulut gibi yeryüzünü sarması, bu kalın toz bulutunun, güneş ışınlarının yeryüzüne ulaşmasını engellemesi, sıcaklığın sera etkisi oluşturarak yükselmesi, buna bağlı olarak önce bitkilerin, sonra bitki yiyen otçulların ve daha sonra otçulları yiyen etçillerin yokoluşu, böylece besin zincirinin kırılması toplu Yok olmaların nedeni olarak gösterildi. Ve, fauna-flora değişiminin ani olduğu ileri sürüldü.
        "Çarpma kuramı", yok olma kanıtlarıyla, çarpma kanıtlarını birlikte değerlendirdi ve günümüzde jeolojinin hemen her disiplininden, çarpmaya dair yaklaşık 150 adet yapıyla da desteklendi.
        II. Büyük Toplu Yok olmanın nedeni olarak gösterilen meteorit çarpmasının koşulları, güncel olarak da dünyamızı tehdit ediyor. Halen, dünya çevresinde sürekli dolaşan saptanabilmiş 2000 civarında meteorit mevcut. Meteor çapının, sadece 1 km'den büyük olması dahi, yıkıcı doğal felaketlere yol açabilir. Keza 16-20 Temmuz 1994'de Jüpiter gezegeninin Kuyruklu Yıldız Yağmuru'na uğrayışını televizyonlardan, naklen tıpkı bir "Uzay fiovu" gibi izlemiştik. Daha sonra, bu yağmurun 50 milyon atom bombasına eşdeğer etki yaptığı hesaplandı. Jüpiter için gerçek olan uzay koşullarının, bir gün Dünya için de gerçek olabileceği unutulmamalıdır. Kaldı ki, yer yüzünden 2000 km yükseklikte askeri roketler ve uydu parçalarından oluşan, sayı ve ağırlıkları durmadan artırılan bir çöp bulutu insan eliyle oluşturulan diğer tehlikelerdendir. Saniyedeki hızları 5-10 km olan, 5-10 cm çapında partiküllerden oluşan bu çöp bulutunun toplam ağırlığının şimdilik 3 milyon kg olduğu düşünülüyor.
        II. Zaman sonundaki II. Büyük Toplu Yok Olma'yı oluşturan başlıca faktörler; karada yaygın volkanizmayla eş zamanlı olarak, meteorit çarpması, dünya çapında deniz seviyesindeki regresyon ve okyanus yüzey sularındaki kalsit çözünmesindeki keskin boşluk olarak ileri sürülür. Keza, II. Zaman- III. Zaman sınırında fosil kayıtlarında yaygın bir Yok oluş mevcuttur. Biyolojik stres kaynaklarından, sıcaklığın yükselişi kısa süreli ve olayların oluşu anidir. Bu sınırda, Ammonit'ler, Bryozoa'lar, Pelecypoda'lardaki yok olma 1-10 milyon yılda dereceli olarak azalma şeklindedir. Oysa, Dinosaurus ve Foraminifera'larda olduğu gibi eş zamanlarda oluşan ani kesilmeler daha geçerlidir. Bu durumda, fosil kanıtlarda yok olmanın seçmeli oluşu, çözülmeyi bekleyen sorulardan en önemlisidir. Keza, Dinoflagellata ve Kalkerli Alg'ler gibi bir grupda yokolma öncesi ve sonrasında cins bazında küçük düşüşler; Radiolaria ve Diatome gibi gruplarda aynen korunma; Foraminifer'ler ve Kokholit'ler gibi gruplarda büyük düşüşler; Dinosaurus, Amphibia, Belemnites ve Ammonites'lerde tamamen yokolma söz konusu iken, Mammalia, Reptil ve Karasal Bitkiler'de artış söz konusudur. Sınırda, Dinasaurus'lar tamamen yok olurken, onlar gibi Reptilia sınıfına ait olup aynı devirde yaşamaya başlayan Timsah'lara hiçbir şey olmamıştır. Timsah'lar, 200 milyon yıldan beri, hiçbir morfolojik değişim göstermeksizin yaşamaktadırlar. 
        
        Homo Sapiens'ler dikkat etmeli!

        Acaba, bir kısım canlının yok olmasına neden olan faktörler, neden diğerleri için de etkin olmamıştır? Şüphesiz, bu sorunun yanıtı yine doğanın içinde gizli ve tüm yok olma teorilerinin önündedir. Doğanın kuramı olan "Evrim Kuramı" şöyle der: "Kim ki, doğanın biyolojik yelpazesindeki çeşitliliği bozacak kadar baskın hale gelir ve diğerlerinin yaşama hakkını sınırlar ve hatta yok eder, doğa tekrar, herkese yaşama hakkını veren dengeli düzenini kurabilmek için, baskın olarak diğerlerinin yaşama hakkını gasp eden formu yok eder". Keza, jeolojik tarihindeki toplu Yok olmalarda en çok kayıp verenlerle, tamamen yok olanlar, dönemlerinin en baskın formlarıdır.
        Günümüzde; doğada, adaptasyon yeteneği en yüksek canlı olarak, kutuplardan çöllere, steplerden, ovalara, savanlara kadar her yerde yaşayan ve sayılarını durmaksızın artırarak baskın hale gelen; yerleşim ve tarım alanları açarak doğal yaşamı tehdit eden, tüketim çılgınlığına kapılarak sanayileşmenin tüm yükünü doğanın üstüne atan, doğayı kirleten, dengeleri alt üst ederek pek çok cins ve türün her gün ve süratle yok olmasının nedeni olan, Homo sapiens'lerin, yok olma teorilerinden hep göz ardı edilen fakat her zaman kendi kurallarını uygulayarak dengeyi tekrar tekrar kurmaya çalışan, doğanın kendi kuramına, "Evrim Kuramı"na kulak vermesi gerek...
        
        
        
