                       
        
        
                
             haber
                   
        Egemenlik Partilerin mi, Ulusun mu?.. 
        Siz karar verin: Egemenlik partilerin mi, yoksa ulusun mu?.. İstanbul birinci bölgeden (Anadolu yakası) bağımsız milletvekili adayı olarak bu önerilerim ve eleştirilerim bu seçim için geçerli değil. Gelecek seçimler için geçerli olmasını dilerim. 
        Türkiye'de seçimler, partiler ve bağımsızlar olarak iki seçeneklidir. Partiler belli bir siyasal görüşü taşıyan örgütlerdir, bağımsızlar ise kişisel görüşü yansıtan halk hareketidir. Partilerde adaylar, aday adayları arasından üst seçici kurul ya da bugün olduğu gibi genel başkanca önceden seçilip, halkın önüne konur. Ben seçtim, sen buna oy ver denir. Bağımsızlarda ise aday, doğrudan halkın içinden çıkar ve halkın önüne seçilmek üzere kendisi gelir. Bağımsızlar, siyasi değildirler. 
        Ancak, Türkiye'de gerçeği halk yönetimi olan demokrasi, zamanla zümre yönetimine ve parti dükalığına dönüşmüştür. Genel başkan istemezse, halk çok yararlı olsa da içinden birini seçemez. Bugünkü seçim uygulamasında partiler ve bağımsızlar eşit koşullarda seçmenin önüne gelmesi gerekirken, durum böyle değildir. Bugünkü seçim düzeni bağımsızları (halk hareketi vs) değil, partileri (zümre yönetimini) seçtirmek üzere düzenlenmiştir. Bağımsızlar, yani halk yok sayılmıştır. İşte kanıtları ve önerilerim. 
        1- Bilindiği gibi çok partili döneme geçildiğinde, oyların çalınmasını önlemek üzere, birleşik oy pusulası yöntemi geliştirilmiş ve bu pusula sandık görevlilerince ve seçmene verilerek, kapalı bölmede işaretlenmesi yöntemine gidilmiştir. Böylece ayrı ayrı partilerin oy pusulalarının çalınması önlenmiştir. 
        2- Oysa, bağımsız adayların oy pusulasının zarfın kapatıldığı kapalı bölmede tutulması sürdürülmüştür. Kapalı bölmeye giren bazı seçmenler, muhtarlık seçimlerinde çok görüldüğü gibi, oy pusulalarını çalarak, adayın seçilmesine engel oluşturagelmişlerdir. Bu durum partiler ile kişisel adayların seçilebilme haklarında eşitsizlik ve karmaşıklık yaratmaktadır. 
        Gelecek için önerilerim 
        Siyasal partilerin adları nasıl bir oy pusulasında topluca yer alıyorsa, tüm o bölgeden bağımsız adaylar için başvuranların adları da ayrı bir birleşik oy pusulasında topluca yer almalıdır. Bu pusula içerde değil, sandık başında görevli tarafından seçmene verilmelidir. Böylece bağımsız adaylar için pusula çalınması önlenmiş olacaktır. 
        3- Ayrıca, sandık görevlisince, geleneksel olarak seçmene oy pusulası verilirken, mühür de verilmekte ve istediği partiye mührü vurması açıklanırken ''İçeride bağımsız aday için oy pusulası var, istersen zarf içine bunu değil oradan istediğin bağımsız adaya ilişkin pusulayı koyabilirsin'' denilmektedir. O nedenle özellikle az bilgili seçmenin parti ve bağımsız seçeneğinde oy vermesi güçleşmektedir. Bunun için de önerim: 
        a- Seçmene biri, partilerarası birleşik oy pusulası ve öbürü bağımsız adaylar birleşik oy pusulası olmak üzere iki oy pusulasının sandık başında verilmesi, 
        b- Bu iki ayrı seçeneğin ayrı renklerde olması, 
        c- Pusulalar verilirken; bağımsız adaya vermek istiyorsan şu pusula üzerinden beğendiğin ad üzerine, eğer partilere oy vereceksen şu pusula üzerinden istediğin partinin üzerine mühür vuracaksın diyerek açıklama yapılmalıdır. 
        ç- Seçmen, bölmede seçimini yaptıktan sonra seçimin gizlilik ilkesi doğrultusunda yapılması nedeniyle, her iki pusulayı da aynı zarf içine koyarak oy sandığına atması sağlanmalıdır. 
        4- Türkiye'de kişilerin halen yüzde 20'si okur yazar değildir. Ancak oy kullanma hakkı vardır. O nedenle, birleşik oy pusulalarında partinin adının yanı sıra simgesi de yer almaktadır. Okuyup yazması olmayan seçmen, işarete bakarak (at, kelebek, el, yıldız, ay, ampul, altı ok gibi), mührü vurabilmektedir. Oysa bağımsız adayların bu seçeneği yoktur. Bağımsız aday oy pusulalarında yalnızca adayın adı unvanı ile (Prof. Dr. av, müh. ecz.) yazılmaktadır. Benzer biçimde ne adayın bir simgesi ve ne de bir resmi yer almaktadır. Seçmen okuyup yazma bilmediği için bağımsız adaylardan hangisinin kim olduğunu seçme olasılığı yoktur. Kaldı ki unvan belirtilmediği için aynı kentte aynı adlı 10'larca kişi vardır. Bağımsızlar için önerim: Soruna çözüm; bağımsızlar için yapılacak birleşik oy pusulalarında bağımsız adayların yalnızca adı ve bölgesi değil, unvanı ve fotoğrafı da yer almalıdır. 
        5- Bazı partiler, seçim için devlet yardımı almakta ve ayrıca aday adaylarının her birinden 2 milyara yakın geri çekilemez bir ödenek alarak seçime girmektedir. Bu yolla çoğu varlıklı olmuştur. 
        a. Oysa bağımsız adaylar hiçbir yardım almamaktadır. 
        b. Durum böyle iken, partiler için oy pusulaları Yüksek Seçim Kurulu'nca basılırken, bağımsız adaylar kendi oy pusulalarını 500 milyonla 2.5 milyar TL. bir ücreti karşılayarak) yaptırmaktadır. Önerim: 
        a. Bağımsız adaylar için, birleşik bağımsız oy pusulası da Yüksek Seçim Kurulu'nca hazırlanmalıdır. 
        b. Ayrıca, ya hiçbir parti seçim yardımı almamalı, ya da tüm parti ve bağımsız adaylar eşitlik ilkesine göre seçim yardımı almalıdır. Sayın Yüksek Seçim Kurulu'nun Türkiye için üst lendiği bu zor görevi takdirle karşılıyorum. Ancak, bilindiği gibi Türkiye Cumhuriyeti demokratik bir ülkedir ve seçimler, partiler ve bağımsızlararası eşitlik ilkesine göre yapılmalıdır. Oysa yukarıdaki nedenlerle seçme ve seçilme haklarında eşitsizlik vardır. 
        Seçimlere gidilmeden önce bu eşitsizliğin giderilmesini, tersi durumunda, seçimlerin yapılış biçiminin toplumsal türeye (adalete) ve Avrupa İnsan Hakları Sözleşmesi'ne karşı ters olduğundan bu biçimiyle yapılmaması gerekir. Siz karar verin: Egemenlik partilerin mi, yoksa ulusun mu?.. İstanbul birinci bölgeden (Anadolu yakası) bağımsız milletvekili adayı olarak bu önerilerim ve eleşti rilerim bu seçim için geçerli değil. Gelecek seçimler için geçerli olmasını dilerim. 
        Prof. Dr. Ahmet ERCAN 
        
        
        Cumhurbaşkanı Sezer, yükseköğrenimde reform niteliğinde düzenlemelerin yapılması gerektiğini belirtti: 
        Üniversiteler özerkliğe kavuşmalı 
        Atatürk Üniversitesi'nin yeni akademik yılının açılışında konuşan Sezer, ''Eğitim sistemi yeniden ele alınırken beklentilerin ve sistemin bu beklentilere yanıt verip vermeyeceğinin iyi değerlendirilmesi gerekmektedir" diye konuştu. 
        Yurt Haberleri Servisi - Cumhurbaşkanı Ahmet Necdet Sezer , üniversitelerde reform nitelikli yasal düzenlemeler yapılması gerketiğini belirterek ''Yükseköğretim kurumlarımızın baskılardan, yönlendirmelerden ve keyfi uygulamalardan etkilenmeyecek biçimde bilimsel özerklik yanında yönetsel özerkliğe de kavuşturulması zorunludur'' dedi. 
        Erzurum Atatürk Üniversitesi'nde (AÜ) yeni akademik yılın açılışına katılan Sezer, demokratikleşmenin başıboş bir düzen anlamına gelmediğini, demokrasinin, kurallar ve kurumlar rejimi olduğunu ifade etti. Kuralların uygar insanların çağdaş ortamlarda yaşamaları, kurumların da kurallara uyulmasını sağlamak için var olduğunu anlatan Sezer şunları söyledi: ''Öğrencilerimizin kurallara uymama yolundaki telkinlere, üniversite gençliği olmanın yarattığı akılcılık ve bilinçle karşı koymaları kesin beklentimizdir.'' Türkiye'de üniversiteyi bitirenlerin işsizlik oranının giderek arttığına, mezun olmanın bir işe girmeyi güvence altına almadığına dikkati çeken Sezer, Türkiye'nin bir başka gerçeğinin de çalışanların büyük bölümünün eğitimini aldığı alan dışında çalışması olduğunu ifade etti. Yükseköğretimin sorunlarına çözüm ararken ortaöğretim üzerinde de önemle durulması gerektiğini anlatan Sezer, sınav sisteminde sık sık yapılan değişikliklerin karmaşaya yol açtığını, öğrenciler yönünden belirsizliği ve umutsuzluğu birlikte getirdiğini vurguladı. Sezer, sözlerini şöyle sürdürdü: ''Eğitim sistemi yeniden ele alınırken eğitimde beklentilerin ve sistemin bu beklentilere yanıt verip vermeyeceğinin iyi değerlendirilmesi gerekmektedir. Yükseköğretimde yaşanan sorunlar, ülkemizde üniversite alanında reform nitelikli yasal düzenlemelerin yapılmasını zorunlu kılmaktadır. Bu çalışmalar yürütülürken ülke gerçekleri, çağdaş dünyada yaşanan gelişmeler, üniversitelerimizin beklentileri ve gereksinimleri göz önünde bulundurulmalıdır.'' 
        Rektör Prof. Dr. Yaşar Sütbeyaz ise üniversitenin kuruluşunun bizzat Atatürk tarafından tasarlandığını belirterek, ''Bu proje ile hem Cumhuriyet kuşaklarının yetiştirilmesi hem de Doğu Anadolu Bölgesi'nin kalkındırılması amaçlanmıştır'' diye konuştu. 
        
        
        Dünya HABITAT Günü'nün bu yılki teması, kalkınma kaynaklarının etkin kullanımı için kentten kente işbirliği 
        Barış için kent kardeşliği 
        BM HABITAT Örgütü'nün Genel Yönetmeni Anna Tibaijuka, dünya nüfusunun yarısından fazlasının kentlerde ve kasabalarda yaşadığını anımsatarak, kentten kente işbirliğinin, kalkınma kaynaklarını geniş ölçüde harekete geçirmenin en etkin yolu olduğunu belirtti. Tibaijuka, kardeş kent uygulamalarının kentten kente işbirliğinin ilk örnekleri olduğunu vurguladı. 
        İstanbul Haber Servisi- Birleşmiş Milletler (BM)Genel Kurulu'nca her ekim ayının ilk pazartesi günü kutlanan ''Dünya HABITAT Günü ''nün bu yılki teması kentten kente işbirliği. BM HABITAT Örgütü'nün Genel Yönetmeni Anna Tibaijuka , dünya nüfusunun yarısından fazlasının kentlerde ve kasabalarda yaşadığını anımsatarak, kentten kente işbirliğinin kalkınma kaynaklarını geniş ölçüde harekete geçirmenin en etkin yolu olduğunu belirtti. 
        Dünya HABITAT Günü nedeniyle bir mesaj yayımlayan Tibaijuka, kelime anlamı ''Yaşam ortamı'' olan HABITAT'ın 1985 yılından beri kutlandığını ifade ederek, ''Kutlamaların ana konusunun kentten kente işbirliği olarak seçilmesi, binyılın kalkınma amaçlarına katkıda bulunmak üzere yeni ortaklık modellerini destekleme girişimidir. Barışçıl insan yerleşmelerine yönelen halktan halka bir diplomasi ve işbirliği biçimidir'' dedi. 
        Geçen yıl New York'ta toplanan BM Genel Kurulu' nun ''İstanbul+5'' konulu özel oturumda kentler ve öteki insan yerleşmelerine ilişkin bildirge yayımlandığını anlatan Tibaijuka, bildirgede 2020 yılına kadar sefalet mahallerinde oturan en az 100 milyon insanın yaşamlarında önemli bir iyileştirme sağlama amacının benimsendiğini vurguladı. 
        Tibaijuka, 1913 yılında Yerel Yönetimler Uluslararası Derneği'nin kurulmasıyla birlikte kentlerin ve yerel yönetimlerin uluslararası barışa katkıda bulunmaya başladığını ifade ederek, kalkınmış ülkelerdeki kentler arasında yaşanan ilk ilişkileri, gelişmekte olan kentlerle kurulan bağlantıların izlediğini söyledi. 
        ''Kardeş Kent'' uygulamalarının kentten kente işbirliğinin ilk örnekleri olduğuna işaret eden Tibaijuka, ''Dünya HABITAT Günü'nde, HABITAT gündeminin tüm ortaklarını, kentsel binyılın meydan okuyuşlarına karşı çıkabilmek üzere kentten kente işbirliğini sağlamak için işbirliği yapmaya çağırıyorum'' dedi. 
        Kentlerde barış için... 
        Anna Tibaijuka, yüksek düzeyde endüstrileşmiş kentlerde kişi başına düşen yerel yönetim gelirlerinin, bazı Afrika kentlerinin 208 katı olduğuna dikkat çekti. Kentten kente işbirliğinin özendirilmesini isteyen Tibaijuka şöyle devam etti: 
        ''Kuzeyde olsun ya da güneyde olsun, kentler birbirlerinden pek çok şey öğrenebilirler. Kalkınmakta olan ülkelerdeki belediyelere, sıhhi tesisattan konuta, bilgisayarla yönetim paketlerinden kamusal taşımacılık planlamasına, gecekonduların iyileştirilmesinden konut finansmanına kadar edinilmiş becerileri aktarmaya ivedi gereksinim var. Böylesi bir aktarım olmadıkça, binyılın kalkınma ereklerine ulaşmak, aynı zamanda kentlerimizde ve insan yerleşimlerimizde barışı sağlamak giderek güçleşecektir.'' 
        
        
        Oyun, ekim ayı boyunca İş Sanat Kültür Merkezi'nde izlenebilir 
        Benzersiz bir oyun: Sonsuz Döngü 
        Tiyatro Stüdyosu'nun Sonsuz Döngü adlı oyununda bir İngiliz bilim adamı duygularını gerçeğe ulaşma yolunda kullanıyor: ''Tanrı bir matematikçi mi?'' derken bulduğu ilişkilerle, kuramlarla Alman denizaltıların şifresini çözmeyi başarıyor. 
        NURSEN KARAS 
        Oyundan çıkarken güzel b ir sepet içine yerleştirilmiş çam kozalaklarını dağıtıyorlardı; bana da verdiler. Aldım; daha erişkin hale gelip içindeki tohumları oluşturamamışlığına üzülerek. Evimizde vardır onlardan.. kitaplık raflarında, komodin üstlerinde. Ama yerden toplanmış, kocaman açılmışları. Çiçeklere bakarken de aynı duyguları yaşarım; özellikle minicik minicik taç yapraklardan oluşmuş kır çiçeklerine!.. Eğilir, tutar bakarım; bir büyütecim olsun isterim daha iyi görebilmek için. Nasıl bir yaşam gücü, estetik kuralı olduğunu çözmeye çalışırım. Yonca türlerinden ballıbabalara.. gönlüm akar, dağılırım; sonra yine bir kalabalıkta korna sesleri, bağrışmalarla yaşama dönerim. 
        Tiyatro Stüdyosu'nun Sonsuz Döngü adlı oyununda bir İngiliz bilim adamı bu duyguları gerçeğe ulaşma yolunda kullanıyor: ''Tanrı bir matematikçi mi?'' derken bulduğu ilişkilerle, kuramlarla Alman denizaltıların şifresini çözmeyi başarıyor. Ama bazen şu bizim binlerce yıllık geçmişi olan ''insan'' toplumumuzda, hem de çok şey borçlu olduğumuz bazılarının bir kır çiçeği kadar değeri bilinmeyebiliyor ve yaşama şansı olmayabiliyor. 
        Üstün zekâlı matematikçi Alan Turing (Mehmet Ali Kaptanlar) olağanüstü bilincinin yanında yaşama kırgınlıkları olan biri. Annesiz geçen çocukluk yıllarından sonra ona kavuştuğunda da şefkat eksikliğini yaşıyor. Belki bu nedenle, kadınlara güvensizliğinde n, belki yaşamındaki ilk kadının ulaşılmazlığından hiçbir kadına bağlanmıyor. Düşünceler inin yoğunluğu kadar karmaşık olan sevgi gereksinimini erkeklerde arıyor. Ne yazık ki eşcinselliği öğrenildiğinde, kimsenin yapamadığı hizmeti yapmış olduğu devleti tarafından cezalandırılacaktır. Saygınlığını, çevresini yitirmesi bir yana, östrojen (kadınlık hormonu) verilerek fiziksel ve psikolojik bir çıkmaza sokulacaktır. 
        Salondan çıkarken hepimizin kafası biraz karışık, sorularla doluydu. İzleyicinin bütün dikkatini verdiği halde yer yer anlayamadığı, dahası dinlemekte güçlük çektiği matematiksel bölümlerin nasıl ezberlenip akılda tutulduğu!.. Çıkış kapısında gülümseyişlerle sunulan kozalağın yapısı gibi oyunun kurgusu da akıcı, oyuncuların dayanışması da kozalağın sarmalı gibi girift ve doğaldı. 
        Bilim adamındaki çocuk 
        Eski bir tarihte yazdığım bir oyun için bir yetkili ''Bazı olaylar sahnede yok, anlatıyla öğreniyoruz o olayları; tiyatroda sahnede olmayan şey 'yok' tur'' demişti. Oysa bu oyunda en etkili sahnelerden biri, anne Sara Turing 'in (Zeynep Efser Erkekli) oğlunu yatılı okula bıraktığında çocuğun ağaçlı yol boyunca haykırarak ardından koşması, kendisinin taksiyi durdurup, inip oğluna sarılmayışıdır. Ve annenin anlatımından öğrenilmektedir. Anlatıyla öğrendiğimiz bu olay ve kuşkusuz benzerlerini içeren 'eksik sevgi' li tutum, Alan'ın kişiliğinde yaralar açarak kekemeliğine, giderek benliğinin bir yanıyla hep çocuk ve kadınlardan uzak kalışına neden olacaktır. Öylesine çocuk ki, ulusların yazgısını değiştirebilen bir bilim adamı, profesör olduğunda da Pamuk Prenses ve Yedi Cüceler filmine gidebilecektir. Filmde cadı Pamuk Prenses'e bir zehirli elma vermektedir. Alan'ın da yaşamı çıkmaza girdiğinde, düşsel masal kahramanı gibi bir elması -ama siyanüre bulanmış bir elma- olacaktır. 
        Anne buna inanamaz: ''İntihar edebilecek türden bir insan mıydı o sizce?'' ''Akıl beden olmaksızın var olabilir mi? Akılsal süreçler canlı bir beynin dışında bir yerde oluşabilir mi?'' diye soran Alan, kuşkusuz aklından hoşnuttu. Kendilerince 'iyileştirme' amaçlı verilen östrojenin yarattığı biçimsizleşmeden, gövdesinden kurtulmak istemişti. 
        Oyun salonundan çıkarken matematik defterlerimi ortaya çıkarmak, yeniden denklemler çözmeye başlamak özlemindeydim ve kafamda büyük bir soru işareti vardı: Alan Turing düşündüğü, savunduğu gibi özel yaşamı, ilişkileri nedeniyle cezalandırılmasaydı, 1954'te 42 yaşında acılar içinde ölmek yerine 2002 yılında, 90 yaşında yaşıyor da olabilirdi. Ve acaba yaşasaydı matematik bilimine daha neler katardı? 
        Ahmet Levendoğlu 'nun geçen yıl sahnelediği 'Dünyanın Başkenti: Speer' de de yine 2. Dünya Savaşı'nın önemli adlarından, karşı cephedeki Hitler'in sağ kolu mimarı ve Silahlanma Bakanı Albert Speer 'in dış görünüşü ardındaki bilinmezler duyumsatılıyor, düşündürülüyordu. Ne yazık ki bu sıra dışı ve gönülden alkışa değer oyunlar Tiyatro Festivali izleyicilerine ulaşamadı.
        
        
        
        
