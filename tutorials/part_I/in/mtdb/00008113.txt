                           
             CUMHURİYET ÇOCUĞU
             NİHAL YEĞİNOBALI
                  
                ROMAN
                   
        
        İKİ DÜNYA BİR ARADA

        Bizim evimiz esas kentin bitip ovanın başladığı, daha doğrusu başlamaya başladığı sayfiye semtindeydi, sınırı çizen demiryolunun hemen ötesinde, tuğla ve taştan yapılma, pencereleri nefti yeşil demir kapaklı, bacası leylek yuvalı, iki katlı bir yapı. Eskiden, baba-dedemiz Asım Molla zamanında salt sayfiye evi, sefa bağıyken, kentteki esas evin Yunanlılar'ca yakılmasından sonra buraya sığınılmıştı. İyi de edilmişti, bana sorarsanız. Çünkü burada yaşamak sayesinde bizler hem ovanın hem kentin sahibiydik ve böylece iki dünyanın da nimetlerinden yararlandığımız için kendimizi şanslı ve zengin sayardık. Manisa bir kasabadan pek büyük değildi, dememe bakmayın siz; Sipil'iyle, şehriyle, çayıyla, demiryoluyla, ovasıyla, ovanın ortasındaki Gediz Irmağı ve ufkundaki masal yuvası dağlarıyla, köyleriyle... görüp duyabilenlere, o yok-yoksul günlerde bile zenginlikler, gizemler, büyüler sunardı... 
        Örnekse, doğru dürüst sinemamız yoktu ama beyazperdedekini kıskandıracak bir Tarzanımız vardı bizim. Sizi onunla daha sonra, yakından tanıştırmak istiyorum ama bu Tarzan, yaz-kış her Tanrı'nın günü saat tam on ikide Sipil'in eteğindeki Magnesia kalıntısı duvarın dibinden savaş kalıntısı bir topu patlatır, öğle olduğunu bizlere haber verirdi. Masa ya da duvar saatleri bulunmayan, ezan seslerini her zaman duyamayıp zamanı öğrenmek için erkeklerin (evde oldukları zaman, tabii) cep saatiyle doğanın ışık saatine ve kendi içgüdüleriyle tahminlerine bel bağlayan birçok aile, yaşamlarını bu top sesine göre ayarlarlardı. 
        Sarkaçlı duvar saatlerinden daha şahane değil miydi şimdi, böyle, etten, kemikten ve gizemden oluşma canlı bir saat? 
        Mesir Bayramımız vardı. Valide Camisi'nin minarelerinden küçük külahlar içinde dağıtılan bu geniz yakıcı, bin bir baharatlı, inanılmaz lezzetli mor macun, ünlü Osmanlı tabibi Merkez Efendi'nin icadı olarak bilinirdi. Hatta şimdilerde sanırım bu bayramlarda sarıklı, cüppeli bir Merkez Efendi'ye dağıttırıyorlar mesir macununu. Ama ne yaparlarsa yapsınlar, Manisa'dan başka hiçbir yerde örneği olmayan bu geleneğin çok daha eskil çağlardan, Sipil yamaçlarında keçi bacaklı, boynuzlu çapkın kır tanrılarıyla civelek su perilerinin fink attığı günlerin bereket ayinlerinden kalma bir afrodizyak olmadığına beni kimse inandıramaz! 
        Benim gözümde gizem taşıyan bir başka köşe de kentin biraz dışındaki özel Eskenazi Hastanesi'ydi. Memnune Hanım bir gün bizi sınıfla oraya götürdü. Hastanenin önündeki hayat denilen geniş verandanın çatısının köşesinden asılan torbada Sayın Eskenazi'nin külleri olduğunu anlattı bize. Eskenazi, Manisalı bir Yahudi, sonradan Amerika'ya gidip doktor oluyor ve öldüğü zaman mirasıyla doğum yerinde bir hastane kurulmasını, naaşının yakılmasını, küllerinin o hastaneye götürülmesini vasiyet ediyor. Öğretmenimiz bize bu hastane gezisini, iyilik yapmak, başkalarını düşünmek ve yurda vefa borcunu ödemek gibi birtakım kavramları öğretmek amacıyla düzenlemişti. Ama beni en çok etkileyen şey, geleneklerimizin o denli dışında olan o şaşırtıcı kül torbası oldu. Sonradan uzun uzun düşündüm o torbayı, besbelli bu kenti benim kadar sevmiş olan Eskenazi'yi... ve ben de ölünce gömülmek değil yakılmak istediğime karar verdim. (Bu isteğimi hâlâ değiştirmiş değilim.) 
        Sipil Dağı'nın yalçın kayaları arasında bir yerde, kirazları ve karpuz çatlatan soğuklukta billur kaynaklarıyla ünlü Sultan Yaylası vardı. Berrak günlerde buradan ufka bakınca, ta uzakta Ege Denizi'ni görebilirdiniz, lacivert bir ışıltı ya da duman gibi. Bir de saray kalıntısı vardı burada. Bunun eski bir sultan sarayı olduğu söylenirdi ama bir taş yığıntısından farksız olan kalıntı besbelli bizim sultanlarımızdan çok daha eskiydi ve bir Bizans yapısının harabesi olsa gerekti çünkü taşları eşelediğinizde renk renk mozaik parçaları bulabiliyordunuz. 'Yüzük taşı' derdik bunlara. Mendillerimize sarıp eve götürür, sonra da ne yapacağımızı bilemediğimizden döküp saçar, sonunda kaybederdik... 
        Kentin orta göbeğinde bir de Yirmi Bir Şehzadeler Türbesi vardı, kocaman bir türbe. İçindeki çıplak sandukaları hiçbir zaman sonuna kadar saymadığım için gerçekten yirmi bir tane olup olmadıklarını bilmezdim. Bu şehzadelerin bir masalı da yoktu. Kimdiler, ne zaman yaşayıp ölmüşlerdi, sahiden şehzade miydiler? Yatır sıfatıyla da herhangi bir özel etkinlik alanları ve bilinir bir marifetleri olmasa gerek ki pencere demirlerine kimse çaput bağlamazdı. Yatıra yatır denmesi için özel bir marifeti olmak gerekir. Yoksa Manisa'da, kümbetlerinin kiremitleri yüzyıllardır yosun bağlamış, hangi zamanlardan kaldıkları belirsiz türbelerin sürüsüne bereketti. 
        
        PAZAR YERİNİN CÜMBÜŞÜ VE GİZEMLERİ
 
        Manisa'nın bana sunduğu belki de en büyük heyecan, perşembe günleri kurulan kent pazarına yapılan ziyaretlerdi. Gözümü yumup gene '30'lu yılların Manisası'na ve o ilk çocukluğuma döndüğümde... mesela benim 5, Cumhuriyet'in 10 yaşında olduğumuz 1933 yılına... kendimi çoğunlukla bir yaz perşembesinin sabahında bulurum. İyi de ederim çünkü geçen bölümde hayli üşüdük, şimdi biraz da yaz mevsimini yaşayalım, diyorum. 
        Günlerden perşembe, Manisa'da pazar kurulmuştur. Dokuz yaşlarındaki ablam Müzehher, annem ve ben pazara gitmek için yola çıkmışız. (Babaannemiz kente ancak gezmeye gider, çarşı pazar alışveriş yapmamıştır ömründe, yalnızca kapıya gelen satıcılardan öteberi alır.) Mutlu Serüven, içimi sevinçli bir bekleyişin heyecanıyla kıpır kıpır eden Gezi başlamak üzeredir... 
        Sabahleyin, aman dinlemez Manisa sıcağı bastırmadan yola çıkmaya gayret ederdik. Gene de sıcak elini bizden daha çabuk tutar, biz kentin göbeğine ulaşmadan göğün parlak mavi rengi atmış, tozlu yolların bitiminde hava ışığa dönüşüp titreşmeye başlamış olur, bağlardaki cırcır ötüşleri sanki peşimize takılıp dış mahallelere kadar bizi izlerdi. Herkes çoktan pazara çıktığı için kentin o dar, eğri büğrü arka sokaklarını boşalmış ve sessiz bulurduk. 
        Sonra, kent merkezine yaklaştıkça, gitgide yükselen bir uğultu dalga dalga bizi karşılamaya gelirdi: pazar yerinin uğultusu, kent içre bir kent; her hafta bir günlüğüne, sesten, hareketten, renk ve kokudan kurulan, gelgeç bir krallık. 
        Manisa'nın esas pazar yeri, kemerli bir geçitin gerisindeki dükkânlarla çevrili, dikdörtgen bir avluydu. Ortasındaki şadırvanla burası eski bir han avlusunu ya da bir Akdeniz konağının iç patio'sunu andırırdı. Şadırvanda, ezan saatlerinde namaza gidecek erkekler aptes alır, geri kalan zamanlardaysa çocuklar ve köpekler su içip oynaşırlardı. O yıllarda bile Perşembe Pazarı bu avluya sığmaz olmuş, dolay yollara, park ve meydanlara taşmaya başlamıştı. 
        Pazar yerinin renkleri köy kilimlerinin renkleri gibi, yer yer şiddet içeren, göz kamaştıran keskin bir parlaklıktaydı. Yeşille kırmızının, mor, turuncu, sarı ve beyazın öyle sayısız tonu, tazelikten ışıyan irili ufaklı meyve ve sebzelerin türlü çeşitli biçimlerine öyle sinmiş dururdu ki insana yer yer, renkler formlarından sıyrılıp soyutlaşmış da bolluk ve bereket simgeleri halinde bağımsız yaşıyorlarmış gibi gelirdi. 
        Hava, keçi derisinde olgunlaşmış tulum peyniri, zeytinyağı, tereyağı ve yoğurt kokardı, soğan, sarımsak, yeşillik, meyve, saman, ot, insan teri ve hayvan gübresi. Satıcıların mallarını öven bağırışları, pazarlığa durmuş alıcıların sesleri, çocuk şamataları, at kişnemeleri, eşek anırmalarıyla köpek havlamaları sanki birbirine geçerek pazar yerinin üzerinde sesten bir kubbe kurardı ve biz o sessiz, tenha sokaklardan sonra buraya, ayrı bir elemente adım atarcasına girerdik. 
        
        ŞERBETÇİ

        Şerbetçi, kalabalığın arasında dolaşıyor, ışıl ışıl ve kaypak; hem buyurgan hem kandırıcı bir sesle insanları, susuzluk kandırmaya çağırıyor. Başına açık sarı, parlak bir köylü dolağı sarmış, sırtına iki tane büyük, yuvarlak karınlı, uzun boyunlu pirinç güğüm sarkıtmış. Bunlardan birinde limonata var, öbüründe vişne şerbeti. Güğümler güneşte altın ışıltıları çıkarıyor ve şerbetçi onların yükü altında az eğilmiş olsa da oradan oraya çevikçe seğirtiyor. Belindeki enli deri kemerin hücrelerinde cam bardaklar dizili. Bir elinde, içi su dolu bir teneke ibrik var; öbür elinde tuttuğu iki boş bardağı parmaklarıyla dengeleyip şıkırdatarak susamışlara çağrı çıkartıyor: 
        "İiç!" diye bağırıyor. Kışkırtıyor yahut da. "Şekerden iç! Buzdan iç. İİÇ!" 
        Çocuk, büyük, müşterisi hiç eksik olmuyor çünkü sıcak daha bu saatten bastırmış, boğazlarla damaklar, dudaklar kurumaya başlamış... Nasıl da üstün bir pazarlamacı bu adam! Müşteriye servis yapacağı zaman, önce bir bardağı teneke ibriğindeki suyla, temizliğini vurgulamak için gıcırdata gıcırdata yıkıyor, hiç acele etmeden. Sonra güğümlerinden birini koltuğunun altına çekerek musluğu iyice yukarı kaykıltıp bardağı iyice aşağıdan tutuyor ve böylece şerbet bardağa bir şelale gibi yüksekten, ışıl ışıl köpürerek dökülüyor. Promosyonuna şimdi bu görüntüyü de eklemiş olan şerbetçi bir yandan çağrısını sürdürüyor: 
        "İİÇ! Şekerden iç, buzdan iç!" 
        Sanki susamış bir çocuk için, bardaktaki o güneş sarısı ya da mor-pembe şerbetin gümüş köpüklü görünümünden öte bir özendirmeye gerek varmış gibi! 
        Gel gör ki, "Olmaz!" diyerek annem beni elimden çekiyor. "Sokak çocuğu musun sen? Canın şerbet istiyorsa ben sana mis gibisini evde, kendi ellerimle yaparım." 
        Ama ah, güzel anneciğim, aynı şey değil ki! Sonsuzluğa dek kanmamış kalmaya yazgılı bir susuzluktur bu. Yıllar sonra bir gün, yirmi yaşlarımdayken Manisa pazarında şerbetçiyi durdurup bir bardak vişne şerbeti içtim... ama heyhat ki artık ne bu şerbet o şerbetti, ne de ben o Nihal... 
        (İşte bu yüzdendir ki ben sonradan, kendim anne olduğum zaman çocuklarıma sokak satıcılarından yiyecek alıp yemelerini yasaklamadım.. Sokaklarında erkeklerin yere tükürmeyi hak saydığı, kadınların halılarını pencereden dışarıya silkelediği ülkemizde hepimizin pisliğe şerbetli olduğumuz ve de olmamız gerektiği inancından yola çıkarak onların yolda canları çektiği zaman turşu suyu içmelerine, salatalık soydurup yemelerine bile izin verdim.) 
        
        KASAPLAR
 
        Şerbetçi, çocukluk masalının iyicil bir figüranıysa kasaplar ürkü tiplemeleriydiler. Manisa'nın o kanlı kasaplarından kaçmaya çalıştığım kâbuslarda, var gücümle koştuğum halde yol alamayışımı, avazım çıktığınca bağırdığım halde sesimin çıkmayışını hâlâ tüylerim ürpererek anımsarım. Onlar, avlunun kemerine açılan yüksek tavanlı loş ve serin dükkânlarında bulunurlardı. Şimdi düşününce her biri (zaten kaç kişiydiler ki?) yağız esmer, irikıyım, burma bıyıklıymış gibime geliyor, ellerindeki ışıl ışıl et satırlarıyla. Kırmızı-beyaz yollu bez önlükleri o kalın bellerini kuşatmış, mintanlarının yenleri dirseğe dek kıvrılı ve kolları kara kara kıllı. Önlükteki enli kırmızı çizgilerin kan çağrıştıran koyu bir tonda, beyazlarınsa her zaman kan lekeli olduğunu biliyorum. Ne duvarlara astıkları Gazi fotoğraflarıyla renkli Şahmeran resimleri ne de kendilerinin bütün esnaf gibi güler yüzlü, bildik, dost kimseler olması içimdeki ürküntüyü gideremezdi. Annem et aldığı sırada ben kemerin altında durup güneşli avluda kaynaşan insanları seyretmeyi yeğlerdim. 
        
        GÜNEŞTE BİR KATİL
 
        Kalabalığın arasında, çevresindekilere bir baş yukarıdan bakan (ya da bana öyle gelirdi) bir adam duruyor. Rençberler gibi yollu mintan, külot pantolon giyip başına sarı dolak, beline turuncu renkli, enli bez kuşak dolamış, ayağında çizmeler. Lüle taşı çubuklardaki oyma başları andıran o yağız, güneş yanığı çehresinde, beyazımsı sarışın, pos bir bıyığı, aynı sarışınlıkta gür kaşları var ve bu kaşların altında delip geçici, firuze rengi gözler. Tam o sırada başını, ağır ağır, benim durduğum yöne doğru çevirmekte. Beni görmüyor ama ben gene de ablam Müz'ün koltuğuna sokulup kol yeninden çekeleyerek, 
        "Bak, Hafız Amcamız!" diye fısıldıyorum. 
        "Ne olmuş yani, olsun varsın, örümcek kafalı!" diye omuz silkiyor Müz, her zamanki gibi cesur ve mağrur. 
        Ama ben bir an için kendimi tehdit altında hissediyorum, düşman saflarındaki bu akrabayla içerideki kanlı kasaplar arasında. Ailemizde sahici bir 'örümcek kafa' yani karayobaz bulunması hoş bir şey değil elbet. (Hafız, babamızın ikinci göbekten amcaoğludur.) Ama biz Cumhuriyet Çocukları örümcek kafalılar karşısındaki üstünlüğümüzden, onların sindikleri izbe köşelerde yok olup gideceklerinden kuşku duymadığımız için beni şu anda asıl ürperten şey karşıdaki bu güzel, sarışın adamın örümcek kafalığından çok yakın geçmişte elini kana bulamış bir katil olmasıdır... Bu cinayetin öyküsünü ben de henüz tam olarak bilmemekle birlikte Hafız'dan korkuyorum. 
        
        PEYNİRCİLER
 
        Derken annem kasaptan çıkıyor; bu kez köşedeki peynirci dükkânına gidiyoruz. Ve benim nefesim genişliyor. Burada sanki her şey beyaz ve güneş sarısıdır, toprak çömlekler içindeki yoğurtları, çeşit çeşit tereyağları, tenekelerdeki bembeyaz Edirne peynirleri. Hele hele, yuvarlak ağaç masalara yatırılmış keçi tulumları içinde etrafa nefis kokular yayan ve ağızda dağılacakları daha bakarken belli olan tulum peynirleri... Kar gibi beyaz bir önlük kuşanmış olan peynirci o kısa, keskin bıçağıyla peynirlerden küçük, tombul tadımlıklar keserek üçümüze de sunuyor. Ablam Müz bunları, sırf peynircinin gönlü olsun diye yaparmışçasına lütufkâr bir edayla yiyor. Ben onu öykünmeye çalışıyorsam da boşuna, çünkü karnım acıkmaya başlamıştır; peynir lokmalarını ânında yalayıp yutuyorum. Annemin, en sonunda yaptığı seçimi de yürekten onaylıyorum, çünkü hem keskin hem de olgun lezzetli, tam, "Dilimi yaktı," diyeceğiniz anda gırtlağınızı okşayan, nefis bir tulum bu. Eve dönünce yanında bir dilim esmer ev ekmeği, birkaç çilkim de asmadan yeni koparılmış çekirdeksiz üzümle şölene dönüşecektir. 
        
        KÖYLÜLER VE HAYAL KÖYLER
 
        Avlunun dışındaki küçük parkın ağaçları altında iki köylü davul zurna çalıyorlar: "Ankara'dan top atıldı, atlı yayana katıldı, Mustafa Kemal kıyam etti, Yunan aklını şaşırdı..." Zaferi, Kurtuluş'u hâlâ kanıksamış değiller: "Biz Yunanı tepeledik..." Düşündükçe hâlâ övünç ve inanmazlıkla çalıp oynuyorlar: "Şu Allah'ın işine bak!" 
        Tüm bayram günlerinin fon müziğidir bu, neşeli bir yürek gibi vuran davulla kıvanç çığlıkları atan zurnanın sesi... 
        Benim için pazar yeri demek temelde köylüler demekti. Onların rengârenkliği, güzelliği, neşesi çevreyi panayıra çevirirdi. Merkeze bağlı yöre köylerinden gelen erkekler bile kullanışlı renklerden mintan ve külot pantolon giymelerine karşın bellerine renkli kuşaklar, başlarına, güneşe karşı, sarı ve turuncu dolaklar dolarlardı. Hele uzak dağ köylerinden gelmiş olanların, (çoğu Yörük) özellikle de kadın ve kızların kılıkları daha da göz alıcı olurdu. Sanki patlıcanın moruyla, biberin yeşili, domatesin alı, soğanın kehribarı, darının sarısıyla yarışa girmişlerdi: o renk renk yemeniler, yemenilerin boncuk ve karanfille örülmüş incecik oyaları, o güneş yanığı alınlara sarkıtılmış, boyunlara takılmış altınlar, mavi boncuklar, kollardaki o gökkuşağı renkli mum bilezikler. Parmaklarla avuç içlerindeki kınanın o sıcacık, gül yanığı rengi... 
        Birçokları köylerinden belki de birkaç gün önce at ve merkep sırtında ya da iki yüksek tekerlekli 'tek araba'larla yola çıkmışlardı, heybeleriyle sepetleri yağ, yumurta, tahıl, tarhana, bulgur dolu, ellerinde bacaklarından bağlanmış tavuklarla hindiler.
        
        
        
        
         
        
        
