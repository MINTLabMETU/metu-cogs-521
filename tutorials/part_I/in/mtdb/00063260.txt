                       
        Uyku İstasyonu
        Nazlı Eray
           1994
           
             Roman
                   
        "Geldi," dedi balerin. Heyecanlı görünüyordu. 
        "Lâmba açık mıydı?" 
        "Hayır, siz uykudayken kadın gelip lâmbayı söndürdü. Sonra da kapı açıldı ve geçen günkü erkek odaya geldi."
        "Yüzünü görebildin mi?" 
        "Yüzünü göremedim. Zifiri karanlıkta ancak gölgesini seçebiliyordum." 
        "Koltuğa mı oturdu yine?" 
        "Hayır, bu kez yatağa, yanınıza uzandı. Öylece izliyordu sizi. Sonra birbirinize sarıldınız. Sizi her şeyden korumak isteyen bir hali vardı. Uykunuzun arasında birşeyler mırıldanıyordunuz. Onun kollarındaydınız. O, soluğuyla sizi okşuyor, hafifçe inliyordu. "
        "Üzülme. Mutsuz olma. Dayanamıyorum," diye mırıldandı. 
        "Öyle mi dedi?"  
        "Evet, bu kelimeleri kullandı. Onun yanında bir çocuk gibi rahat uyuyordunuz. Sabaha karşı, gün ışımadan yanınızdan kalktı. Üstünüzdeki örtüyü düzeltti. Size uzun uzun baktı.  Sonra kapıyı yavaşça açıp çıktı gitti. "
        Bir yandan beyaz tül giysili küçük balerinin anlattıklarını dinliyor, bir yandan da giyiniyordum. 
        Kimdi bu erkek? Kim olabilirdi? Öğrenecektim kim olduğunu. Beni uykuda seven biri... 
        Yaşlı adam kapının önündeydi. 
        "Sabah kaplıca suyunda yıkandım, çok rahat ettim," dedi. 
        Abasının altından bip bip sesleri gelmeye başlamıştı. Çağrı cihazını çıkartıp gelen mesajı okudu. 
        "Hamdullah Beyden geliyor mesaj. Bizi acele çağırıyor." 
        "Ne oldu acaba?" 
        "Bilmem... Belki aynada değişik birşeyler yakaladı." 
        "Öyle olmalı." 
        Yıldız Tozu Otelinden çıkmış. Çekirge Yolunda hızlı hızlı yürüyorduk. 
        "Düşünceli görünüyorsunuz," dedi yaşlı adam. 
        "Gece uyurken, o odama gelen erkeği düşünüyorum Beni seven, uyurken izleyen, acı çekmemi istemeyen erkeği... Biliyor musunuz, böyle bir kişinin varolduğunu sanmıyorum. Odanın içindeki karanlıkların oynaşmasının, perdelerin arasından sızan ışığın orada burada yarattığı gölgelerin bir kaynaşması olmalı bu erkek."
        "Niçin böyle düşünüyorsunuz ki?" 
        "Yok böyle birisi gibi geliyor bana. Yapayalnız bir insanım. Beni ancak ağaçlar, bitkiler, kapıların ve pencerelerin dışları, sokaklar ve o sonsuz yıldızlı gece sever."
        "Ne karamsar düşünceler bunlar. Ne oldu size böyle bu sabah? Yoksa gece kötü bir düş görüp etkisinde mi kaldınız"
        "Hayır, çok güzel bir düş gördüm. İnanılmayacak denli güzel ve tuhaf. Düşüncelerimin onunla ilgisi yok."
        "Birazdan bu karamsarlığınızdan sıyrılacaksınız." dedi yaşlı adam. "Gece gelip sizi uykunuzda izleyen bir erkek var Acı çekmenizi istemeyen..."
        Yüzüne dikkatle baktım. "Emin misiniz?" 
        "Eminim. Biliyorum." 
        "Demek kim olduğunu da biliyorsunuz." 
        "Evet." 
        "Bana söylemeyeceksiniz." Yanıtlamadı beni. 
        Setbaşı'na varmıştık. Serin avludan geçip Hamdullah Beyin oda kapısını çaldık. 
        "Girin, girin," diye seslendi içeriden. 
        Her zamanki gibi yatağındaydı. Vites koluyla oynayıp bizi aynanın içine alarak selâmladı. 
        "Sizi acele çağırdım, kusura bakmayın. Baksanıza, şu aynanın içinde neler oluyor," dedi. 
        Yaşlı adamla, Hamdullah Beyin arkasındaki koltuklara oturmuştuk. O, bir düğmeye dokunarak vitesi ileri attı.
         "Allah aşkına bakın, neler oluyor," dedi. 
        Merakla aynayı izlemeye başladık. Orhan Gazi Tepesindeki türbe önümüzdeydi şimdi. Çevresi yine kalabalıktı. Bekleşenler sanki çoğalmıştı. Bir yatalak, yatağıyla getirilmiş, türbenin önündeki ağacın gölgeliğine yerleştirilmişti. Gözleri görmeye başlayan kör, yanındaki iki gençle yine oradaydı. Fıldır fıldır çevresine bakıyor; kalabalığı, aşağıda görünen kentin değişik bölümlerini, gökyüzünü, sanki gözleriyle emiyordu. Dilsizin dili iyice açılmıştı. Anlatıp duruyordu. 
        "Saçları ne güzeldi. Sarı lüleli. Üstündeki giysiyi hiç unutamam. Sanki güneşin tüm renklerini aziz gövdesinde toplamıştı. Ayakkabıları çok değişikti, çok..."
        Türbe bekçisi çevreye sesleniyordu. 
        "Hastası olanlar bu yana sıra olsun. Kurban kesecekler şu tarafa... Mum ve şeker adaklarım içeride kabul ediyoruz. Sandukaya yemeni getirenler, teker teker girip yemenileri sandukanın üstüne örtsünler. Evliya her an gelebilir. Bekliyoruz."
        Kalabalığın içinde dürbünüyle gökyüzünü tarayanlar, ellerini gözlerine siper edip sürekli havaya bakanlar vardı. 
        "Gelecek efendim. Tabii gelecek. Saatini bilemem. Bekleniyor," diyordu bekçi. 
        Kadınlar yüksek sesle dua okuyarak evliyayı çağırıyorlardı. 
        Hamdullah Bey vitesi geri çekti. Şimdi aynada başka bir görüntü belirmişti. 
        İllüzyonist Hans Moretti, ayağında çizmeleri, belinde palaskası, üzerinde o dik yakalı, yandan düğmeli gömleği, posbıyıkları ve dazlak kafasıyla Bursa'daki Kapalıçarşı'nın kuyumcular bölümünde dolaşıyordu. 
        "Hamdullah Bey, nereden geldi Moretti buraya?" diye şaşkınlıkla sordum.                     
        "Fıldır fıldır karısını arıyordu. Gösterisini yarıda kesti. Bir de baktım, aynayla çerçevenin arasından bu tarafa geçmiş. Bana birşeyler sordu, dilini anlamıyorum. Yanıt veremedim. Sokağa fırladı. Az önce görüntüsünü Kuyumcular Çarşısında yakaladım işte. Dolaşıyor."
        Kuyumcular Çarşısında vitrinler şıkır şıkırdı. Kolyeler, bilezikler, yüzükler; altın takılar, değerli taşlar çevreye ışıltılar saçıyordu. Moretti arada bir dükkânın önünde duruyor, daha önce böylesine belki bir arada görmediği altın işlerine, beşibirliklere, pırıl pırıl yanan değerli taşlara bakıyordu. 
        "Hello Mister. Do you want to come inside and see?"
        "Turist sanıyor esnaf onu," dedi yaşlı adam. 
        Hamdullah Bey, vites kolunu yine ileriye atmıştı. 
        Orhan Gazi Tepesindeki kalabalık aynanın içine doluşmuştu şimdi. Sıcak bastırmıştı besbelli, bir yanda tepinen kurbanlıklar meliyordu; simitçiler, tatlıcılar, limonatacılar kalabalığın içinde dolaşıyor; köşeye tezgâh açan köfteci isteyene köfte ekmek veriyordu. 
        "Ağaçların dallarına bakın! Ağaçların dallarına..." diye bağırdı Hamdullah Bey. "Yine rüzgâr çıktı." 
        Birden heyecanlı bir çığlık, türbenin çevresindeki insan yığınını dalgalandırdı. Ağaca çıkmış bir çocuk, dalların arasından var gücüyle bağırıyordu. 
        "Gördüm! Uzakta gördüm onu. Evliya geliyor! Ufacık bir nokta kadar şimdi, ama gittikçe yaklaşıyor!"    
        Türbenin çevresindeki halk ayaklanmıştı sanki. 
        "Hani, nerede?" diye bağırıyorlar, herkes gökyüzüne bakıyordu.
        Türbe bekçisi:"Evliya Hazretleri dönüyorlar. Biraz açılın! Yol açın! Türbenin çevresi boşalsın!" diye bağırıyordu. 
        Bayan Moretti artık iyice seçilebiliyordu. Heyecan doruktaydı. Yatay durumda, havada uçarak türbeye yaklaşıyordu. Kurbanlar kesilmeye başlanmıştı. Kör de, görmüştü onu. 
        "İşte orada! Geliyor! Gözümün nuru, uçarak geliyor! Yarabbim, sen ne büyüksün!" diye haykırıyordu. 
        Aynada Hans Moretti'yi gördük birdenbire. Orhan Gazi Tepesine varmış; bir yandan gökyüzüne bakıyor, bir yandan da kalabalığı yararak türbeye doğru ilerliyordu. 
        "Alman geldi! Alman da geldi Evliya Hazretlerini görmeye..." 
        "Alman mı, Rus mu? Sen neredensin kardeş?" 
        "Anlamıyor. Türkçe anlamıyor. Ama uçarak gelen evliyayı gördü, bakıyor ona." 
        Hans Moretti türbenin kapısına varmıştı. Kurbanlık koyunlarla, koca bekleyen kızların arasında durup çevreye dikkatle baktı. Bu arada karısı, hızla uçarak, uyur bir vaziyette türbenin üstüne yaklaşıyordu. Yaşlı adam: 
        "Moretti durumda bir tuhaflık olduğunu sezdi. Çevreyi kolluyor. Ne olduğunu anlamaya çalışıyor bana kalırsa," dedi.                         
        İki kişi tarafından, yatağıyla türbenin kapısına taşınan yatalak, Hans Moretti'nin yanıbaşındaydı. 
        "Geliyor! Hanım Sultan geliyor! Aziz Allah! Türbesine dönüyor!" diye bağrışıyordu yaşlı kadınlar. Simitçi heyecandan hüngür hüngür ağlamaya başlamıştı. 
        Hans Moretti'nin karısı, kalabalığın büyülenmiş bakışları altında türbenin üstüne geldi ve durdu. Türbenin çatısının bir metre üstünde, havada kımıltısız uyuyordu. 
        Çevre sessizleşmişti. Herkes bu akıl almaz olayı izliyordu. 
        Hans Moretti bir sıçrayışta, demir parmaklıklı pencerelere tutunarak türbenin damına çıktı, Herkes donmuştu sanki; gözlerinin önünde olup bitenlere bakıyorlardı. 
        Moretti damda, karısının yanıbaşında, iki bacağını açmış; dimdik duruyordu. Elleriyle, uyuyan kadının yüzüne doğru birtakım hareketler yaptı. Bayan Moretti'nin uzun takma kirpikli gözleri usul usul açıldı. 
        Şimdi ikisi yan yana, türbenin üstünde ayakta duruyorlardı. 
        "Adam evliyayı uyandırdı," diye bir mırıltı dolaştı kalabalığın arasında. "Evliya Hazretleri uyandı, ayağa kalktı!"
        Bayan Moretti gözlerini kırpıştırıyor, türbenin çevresini saran değişik insanlara bakıyordu. 
        Moretti, karısını usta bir hareketle türbenin damından aşağı indirdi. 
        Yatalak, şiltesinde birdenbire doğrulmuş, faltaşı gibi açılmış gözlerle onlara bakıyordu. 
        "Adam  evliyayı  kaçıracak.  Engel  olalım,  götürecek onu!" diye bağırdı birisi. 
        Moretti sesin geldiği yere baktı, eliyle "sus" işareti yaptı. Palaskasından Smith Wesson tabancasını çıkartmıştı. 
        "Adam silâhlı! Adamda tabanca var!" 
        Hans Moretti tabancasını havaya kaldırdı. Smith Wesson güneşin altında kara bir yılan gibi parladı. Havaya bir el ateş etti. Silâhın gürültüsü, çevrede yankılandı. 
        Hans Moretti şimdi silâhını şakağına dayamıştı.
        Kalabalıktan gelen uğultu yerini bir sessizliğe bırakmıştı. Herkes dehşet ve heyecanla bu irikıyım adamın ne yapacağını bekliyordu. Hans Moretti tetiği çekti. Silâh patladı. Tür- benin camları şangırdadı. Çevreyi bir kordit kokusu ve sarı bir duman kaplamıştı. 
        Duman dağıldığında, Hans Moretti ile karısı yok olmuştu. 
        Türbenin çevresindeki halk bir anda, çığlık çığlığa birbirine karıştı. 
        "Son numarası," dedim. "Patlayan silâhın dumanının arasında kaybolmak..." 
        Aynadaki görüntüler silinmişti. Felçli Hamdullah Bey, yaşlı adam ve ben, heyecan içinde son numarayı izlemiştik. 
        "Bağlantı koptu," dedi Hamdullah Bey. 
        "Gitti onlar," dedim. "Moretti ile karısı gitti. "
        "Ahali bunu yıllarca unutamaz. Kimbilir kaç türlü yorumlanacak bu akıl almaz olay. Ne yoğun bir gün, bu asırlık türbenin çevresinde yaşanan..." diye mırıldandı yaşlı adam. "Birisi gelir bir mum yakar, arada bir horoz kesilir. Eski bir türbe. Böyle hareket, böyle canlılık yaşamamıştır hiç. Kimbilir sandukanın içindeki evliya neler hissetti?"
        Dikkatle baktım yaşlı adama. 
        "Belki de tüm bunları, türbenin içinde yatan sandukadaki evliya yaptı," dedim. "Bayan Moretti'nin gelip de o türbenin üstünde öyle hareketsiz durması... Rüzgâra kapılıp uçup gittikten sonra yeniden oraya dönmesi... Bunlar düşündürücü."
        "Kimbilir..." diye mırıldandı yaşlı adam."Kim bilebilir böyle şeyleri..." 
        Tüm gövdemi bir yorgunluk, sanki damarlarımdan kanım çekilmiş gibi bir hafiflik kaplamıştı. 
        "Yoruldunuz..." dedi yaşlı adam bana bakarak. "Yok, tam yorgunluk değil bu. Birlikte gördüklerimiz bu Orhan Gazi Tepesindeki unutulmuş eski evliya türbesinin çevresinde yaşanan olaylar, insanlar ve umutları... Mucizeler, illüzyonlar... Hepsi çok düşündürdü ve izlerken oyaladı beni. Kederimi unuttum. O kör adamın heyecanla bağırışı hâlâ kulaklarımda. Ama şimdi ayna karardı, tüm o görüntüler yok olup gitti. Acılı ruhumla baş başa kaldım. Boşlukta hissettim kendimi."
        "Hangisi gerçek? İnançlar mı, illüzyonlar mı, insanlar mı yoksa evliyalar mı?" 
        "Hepsi gerçek. Birbirine bağlantılı olaylar bunlar," dedi yaşlı adam. 
        "Evet, biliyorum," diye mırıldandım."Arada içime böyle bir çöküntü geliyor. Kimim ben? Geçmişinin bir bölümü, hiç yaşanmamışçasına birdenbire silinmiş bir insan. Var mıyım yok muyum belli değil. Evimden uzaklaştım, oradaki tüm izlerimi sildim; şimdi yaşamımın o bölümü hiç yok. Sanki yaşanmamış. Benim bunu yapmak için haklı nedenlerim vardı, o evden izlerimi silerken. Ama bunun doğallıkla kabullenilmesi; sanki hiçbir zaman varolmamışım gibi, o yaşam diliminde yaşamamışım gibi kabul edilmem ürkütücü bir şey! Bilmem anlatabiliyor muyum? Bir yerde, annemin o ulaşılmaz, derin ve sonsuz uykusundan bile ürkütücü. Sanki... Sanki bir çırpıda benim yok edilmem bu! Düşündükçe yavaş yavaş farkına varıyorum bunun. Oysa ben varım, varım!" Haykırmaya başlamıştım, gözlerimden yaşlar boşalıyordu. "Böyle bunalımlı bir zamanımda, kimbilir neler hissettim ki, kopardım kendimi bir yaşam diliminden. Ama sanki ben yok edildim. Tüm bunlar tuhaf değil mi? Bu benim yaşadıklarım da izlediğimiz illüzyonlar kadar şaşırtıcı değil mi? Sanki Hans Moretti'nin tabancası patlıyor ve ben tüm yaşadıklarımla, paylaştıklarımla, anılarım ve her bir şeyimle kordit kokan ö sarı dumanın içinde yok oluyorum."
        "Durun. Olaylara böyle bakmayın," dedi yaşlı adam. "Çünkü yanlış bakıyorsunuz." 
        Susmuştum. Ne düşüneceğimi bilmiyordum. Zaman bir nehir gibi akıyordu. Bu annemi ölüme götüren nehirdi, bu beni unutulmaya terk eden nehirdi. Bu acımasız nehri durdurmak için pek çok şey yapabilirdim! 
        Yaşlı adam söylemediklerimi duymuştu sanki. 
        "Bu nehri durdurmak için her şeyi yapıyoruz zaten," dedi. "Bu nehrin kavramının olduğu yerin dışına çıktık."
        "Biz çıktık! Ben çıktım! Ya geride kalanlar? Onların bir şeyden haberi yok!" 
        "Önemli olan şimdi sizsiniz," dedi yaşlı adam. "Bırakın diğerleri zamanın içinde yüzmeye devam etsinler. Sonunda tüm gerçekler meydana çıkar. Olaylar aydınlanır. Eğer uğraşmaya değer bir şey varsa tüm bu anlattıklarınızda; o belirir. Böyle şeyleri kimse yok edemez. Anneniz... O başka bir olay, ama o da şu anda yaşamda, bizimle."
        Onu dikkatle dinliyordum. 
        "Belki de... Belki de dedikleriniz doğru. Bilemiyorum. Şimdi hiçbir şeyi bilemiyorum. Yargılarımda yanılmış olabilirim."
        Hamdullah Bey, "Bunaldınız... Çok bunaldınız birden. Kendinizi böyle üzmeyin," dedi. 
        Yaşlı adam ayağa kalkmıştı. 
        "Gelin benimle, gidiyoruz." 
        "Nereye?" 
        "Ömer'in Bahçesine. Sizi Ömer'in Bahçesine götüreceğim. Orada her şeyi unutacağız. Hadi gelin." 
        "Unutmak ki? Belki de unutmamam gereken şeyler var." 
        "Ömer'in Bahçesinde her şeyi unutacak ve hatırlayacaksınız. Gidiyoruz oraya, hadi." 
        "Her şeyi unutacak ve her şeyi hatırlayacağım demek. Ömer'in Bahçesi... Hiç duymamıştım orayı ben."
        "Duymadığınızı, bilmediğinizi biliyorum." 
        "Nerede bu Ömer'in Bahçesi?" 
        "Yakında, yolun öteki yanında." 
        Yerimden kalktım. Hamdullah Beyle vedalaşıp evden çıktık.             
        Ömer'in Bahçesine doğru yürüyorduk. Biraz rahatlamıştım. Merak ediyordum gittiğimiz yeri. 
        "Uzak mı daha?"               
        "Hayır, çok yaklaştık."
        "Hava karardı."          
        "Zararı yok." 
        Bir süre yürüdük. 
        "Yaklaştık mı?" 
        "Geldik. İşte buradan gireceğiz." 
        Önümde beliren, sarmaşıklarla sarılmış tahta kapıyı görüverdim o an. 
        "Aa! Bir çay bahçesi burası! Ömer'in Çay Bahçesi!" 
        Yaşlı adam güldü. 
        "Nasıl istersen öyle gör. Gel hele bir içeriye girelim," diyerek tahta kapıyı hafifçe itti. 
        Kapının üstünde kurumuş bir koyun kellesi sallanıyordu. Tüyleri alazlanmış, etleri çoktan eriyip gitmişti. Ama gözleri duruyordu. Kurumuş, kara gözlerdi bunlar. Hafif buruşuktular. Bize dikkatle baktıklarını fark ettim. Gözler sanki, "girin" der gibi bir işaret yaptılar, Ömer'in Bahçesinden içeriye girdik. Tahta kapı arkamızdan kapandı. Kellenin kapıya vurunca çıkarttığı tıkırtıyı işittim. 
        Burnuma yoğun bir manolya kokusu çarptı. Çevre karanlıktı. Karanlığın içinden bize doğru koşarak gelen, baştan aşağıya ipek giysiler içinde bir kız gördüm. 
        "Ömer'in Bahçesine hoş geldiniz. Size nasıl yardımcı olabilirim, ne yana gitmek, nerede oturmak isterdiniz?" dedi. 
        Yaşlı adam, "Bu gece neler var Ömer'in Bahçesinde?" diye sordu. 
        "Her şey var. Her zamanki gibi. İsterseniz sizi güzel bir masaya oturtayım, biraz dinlenin. Sonra bahçenin arzu ettiğiniz bölümlerini gezersiniz," dedi. 
        "Tamam. Önce bir oturalım." 
        "Beni takip edin." 
        Kızın peşinden karanlığa daldık. Çevrede hiçbir şey gözükmüyordu. Biraz yürüdükten sonra ileride, ağaçların altında, aydınlatılmış, pist gibi bir yer gördüm. 
        "Şu masa nasıl? Zakkumların ve manolya ağaçlarının arasındaki?" 
        "Çok güzel." 
        Kızın bize gösterdiği masaya oturduk. Cam bir fanusun içinde kırmızı bir mum yanıyordu. Kız bize birer tane kenarları kadife kaplı mönü uzatârak uzaklaştı. 
        Çevreme bakındım. Ağaçların altına adeta ustaca gizlenmiş masaların hemen hemen hepsi doluydu.
        
        
 