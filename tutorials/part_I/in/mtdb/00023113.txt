                           
             Türkler'in Din Ve Hukuk Tarihi
             Turgut Akpınar
                   
                Makale
                   
        Basit bir insanın karışık ve soyut dinî birçok problemi çözüp anlamasının ve bu yolda Allah'a gerektiği gibi yaklaşabilmesinin çok zor hatta imkânsız olduğu açıktır. İşte tarikatler fiilen bir nevi ruhban sınıfı oluşturarak, şeyh, mürşit, dede, baba gibi isimlerle çoğunlukla üstün seviye ve kabiliyette kişileri, halkın dinî önderliği işine memur etmişlerdir. Bazıları maddi bakımdan asalak olsalar da, manevi açıdan bu aracılar, din yolunda emekleyen halkın elinden tutmuşlar ve onları, doğruluğuna inandıkları yoldan Allah'a ulaştırmağa çalışmışlardır.
        
        V. İbadet Şekilleri ve Yasakların Yarattığı Güçlükler

        İslâm dini, ibadetleri ve yasakları yönünden, müminlerden çok ağır şeyler beklemektedir. Büyük bir disiplin isteyen bu şartları yerine getirmek herkesin kolay kolay yerine getirebileceği bir husus değildir. Beş vakit namazın kılınması, bir ay boyunca oruç tutulması özellikle bedenen çalışan kişiler için, hele bugünün şartlarında -mesela fabrikada devamlı yürüyen bir şeridin başındaki işçi için- yerine getirilmesi imkânsızlık derecesinde zor ibadetlerdir. İçki yasağının mutlak oluşu, insanların sun'i şekilde de olsa biraz rahatlamasına imkân bırakmamaktadır. Musiki ve raks, dans için de benzer bir durum bahis konusudur. Bazı tarikatlerde içkinin, musikinin, raksın önemli bir yeri olması, namazın ihmal edilmesi, orucun hafifletilmesi bilinen gerçeklerdendir.
        
        VI. Fertlerin Dayanışma ve Bundan Kuvvet Alma İhtiyacı

        Toplum içinde fertler, bireyler, kuvvetini, yaşama gücünü ve sevincini çevresinden alır. Tek başına olan bir kişinin yaşama gücü çok azalır, belki de kalmaz. Bu işin kuvvetini bilen din adamları aforoz etme, "düşkün" ilân etme şeklinde, müeyyideler, yaptırımlarla, dinî topluluğa dahil kişileri en zayıf taraflarından vurarak, disiplin altına almaya çalışırlar. Fert, toplumdaki diğer insanlarla dayanışma halinde oldukça ve kaldıkça, yalnızlıktan, âcizlikten kurtulur, kendini daha kuvvetli hissetmeye başlar. İşte tarikatlerin insanlan çeken bir yönü de temsil ettikleri kuvvetli dayanışma fikri ve bunun tatbikatıdır. Tarikat mensupları, tekkede, dergâhta, sıcak bir çorba bulabileceği gibi sıcak ve teselli edici sözler de bulurlar. Sıkılınca tekkeye, şeyhe sığınırlar. Profesör Kissling, "Osmanlılarda Tarikatlerin Sosyolojik ve Pedagojik Rolü" isimli meşhur makalesinde, bunların tüm fakir fukaraya kapılarını açmalarını ve eşitlikçi davranışlarını özellikle belirtmektedir.
        Fert tek başına kendini pek yalnız ve âciz hisseder. Sıkı bir maddi ve manevi dayanışmanın bulunduğu kurumlar bu yönden insanları daima cezbetmektedir. Bugün en aydın kişilerin bile, kültürümüze çok yabancı "Masonluk" gibi teşkilâtlara sığınıp, kuvvet almaya çalışmaları ile zavallı bir köylünün tekkesine bağlanması aynı psikolojik ihtiyacın ürünüdür.
        Türk Folkloru, Aylık Halkbilim Dergisi, sayı 87, Ekim 1986
        
        SEÇME KAYNAKLAR

        Kissling, Hans Joachim, Das Islamische Derwischtum als Bewahrer volksreligiöser Überlieferung, "Religiöse Volkskunde", Volkach, 1964 içinde.
        Kissling, Hans Joachim, Die soziologische und paedagogische Rölle der Derwischorden im Osmanischen Reiche. ZDMG Nr. 103 (1953) içinde.
        Kriess, Rudolf-Kriss-Heinrich Hubert, Volksglaube im Bereich des Islam, I. cild, Wiesbaden 1960.
        Krupp, Alya, Neue Wege zur Erforschung des Volksislam. "Islamkundliche Abhandlungen", München, 1974 içinde.
        Mazzaoui, Michel M., The Origins of the Safawids- Şi'ism, Sufism and the Gulat. Wiesbaden, l972.
        Mensching, Gustav, Soziologie der Religion, Bonn, 1947.
        Mensching, Gustav, Wesen und Bedeutung des Volksglaubens in den Universalreligionen. "Religiöse Volkskunde" Volkach, 1964, içinde.
        Wach, Joachim, Sociology of Religion, Chicago, 1944.
        Ülken, Hilmi Ziya, Dinî Sosyoloji, İstanbul, 1943.
        Ülken, Hilmi Ziya, "İslâmiyet'te Eski Dinlerin İzleri." İstanbul, kültür dergisi, sayı 63 (1946).
        
        5. Eski ve Bugünkü Türkler'de Su-Kültü ve Âdetler*

        İnsanların düşünce ve inançlarında "su"yun başlangıçtan beri çok önemli bir yeri olduğu şüphesizdir.1 Çünkü su, hayatta pek büyük bir rol oynamaktadır. İlim bize ilk canlıların suda oluştuğunu bildiriyor. Karaların bitki örtüsü ile canlanıp insanları besler bir hale gelmesi de herhalde su sayesinde mümkün olabilmiştir. Bitkiler kadar insanların da canlılıklarını koruyabilmesi şartlarından biri su'dur. Kendi deney ve gözlemleriyle insanlar, suyun hayatın devam edebilmesi için zorunlu olduğunun şuuruna varınca, bunu inanç ve düşüncelerinde de canlandırmaya, efsaneler halinde ifadeye başlamışlardır.
        Âlemin yaratılışı efsanelerinde suyun yeri büyüktür. Bir Türk efsanesinde de başlangıçta sadece "su"yun bulunduğu inancını görüyoruz. "Yer ve gök yaratılmadan önce her şey su'dan ibaretti, yer yoktu, gök yoktu."2 Su her şeye hayat veren hatta bazen ölümsüzlüğü, ebedî hayatı sağladığına inanılan bir varlıktır. "Ab-ı hayat" içmiş Hızır, edebiyatta nice sevimli şiir ve hikâyenin konusu olmuştur.3
        (*) Türkoloji Kongresi (1983) Tebliği.
        1 Martin Ninck, Die Bedeutung des Wassers im Kult und Leben der Alten, Darmstadt, 1960, s.IX vd.
        2 Wilhelm Radloff, Sibirya'dan, C. II-1, lstanbul, 1956, s.6 (A. Temir çevirisi).
        Ölümsüzlüğü sağlayabilen su, bazen ölümün ta kendisi oluverir. Önüne geleni silip süpüren korkunç seller, dağlar gibi yükselip gemileri yutan dalgalar, çılgınca akan, köpüğe kesmiş ırmaklar, her yıl birçok canı koyunlarına alıp yoketmektedir. Çayların çağıldaması, suyun kıvrılarak akıp gitmesi, dalgaların kabarması, kaynağın fokurdaması, insanları bunların da canlı ve ruh sahibi varlıklar olduğu inancına ulaştırmıştır. Su bizzat bir ruh, bir cin veya peri ve hatta bir Tanrı ve Tanrıça olarak görüldüğü gibi, hiç olmazsa, cin ve perilerin mekânı olarak kabul edilmiştir.
        Suların bu nitelikleri nedeniyle, insanlar bazı ülkelerde, suçlu olup olmadıklarını tesbit için sanıkları, "ilâhî bir deneme"den geçirmek üzere çok sıcak veya çok soğuk bir suya batırırlar, ancak belirli bir süre sonunda sağ kalabilenlerin suçsuz olduğuna inanırlardı (Ordal). Bu ve buna benzer tatbikat ve âdetler, mesela su'ya bakarak geleceği okumaya çalışma (su falı) vb. hep suya atfedilen üstün birtakım vasıflara olan inancın sonucudur. Suları veya sahipleri olan cinleri kızdırmağa gelmez, onların hoşca tutulmaları gerekir. "Su kaynakları, cinlerin en belirgin durak yerleridir (bu yüzden) her su az çok tekin değildir."4 Onları memnun etmenin çaresi adaklar, kurbanlar sunulmasıdır. Aksi halde gazaba gelip insanlara zarar vermeleri, can almaları, beklenmelidir. Onlara sunulan kurbanlar, başlangıçta insanlardı. Fakat bu âdet sonraları hafifletilerek, insan yerine hayvanlar kurban edilmeğe başlanmış, sonunda da bu hayvanları temsil eden bazı şeylerin (mesela ileride Tobalar'da göreceğimiz gibi) kâğıt hayvan figürlerinin, hatta elbiseden koparılmış küçük bir parçanın veya ipliğin yahut da bir taşın suya atılmasının yeterli olacağına inanılmıştır.
        Tekin olmayan suların, kendilerine saygısızca davranılmasına katlanamadıkları anlaşılıyor. Bu nedenle suyun kirletilmesi hiçbir şekilde caiz görülmemektedir.5 
        3 Ahmet Yaşar Ocak, İslâm-Türk İnançlarında Hızır yahut Hızır İlyas Kültü, Ankara, 1985, s.159 vd.
        4 Westermarck, İslâm Medeniyetinde Putperestlik Devrinden Kalma İtikatlar (Cin ve Kötügöz), İstanbul 1938, s.7.
        Su, bir yandan bizatihi, kendisi büyüleyici olduğu gibi, büyüleri ve sihirleri bozup temizleyen bir niteliğe de sahiptir.6 Bütün bu vasıfları nedeniyle, sular "kutsal" sayılmış ve bunun doğal sonucu olarak birçok âdetler, davranış şekilleri doğmuştur ki, bunlara tarih içinde bilebildiğimiz ve bulabildiğimiz en ilgi çekici örneklerle kısaca değindikten sonra, özellikle Türkler arasında (Orta Asya'daki çeşitli Türk kavimlerinde ve bugünkü Türkiye'de yaşayanlar arasında) yaşamış ve yaşamakta olanlarını, imkânlarımız ölçüsünde ortaya çıkararak, dikkatleri bu az bilinen konuya çekmek istiyoruz.
        
        I. Tarihte Su ile İlgili Bazı Düşünce ve İnançlar

        Tarihte en eski medeniyetlerden bugüne kadar pek çok kavim ve toplulukta su kutsallaştırıldığı ve bunun sonucu olarak birtakım tatbikat ve âdetler oluştuğu gibi, düşünce tarihinde, felsefede de, su'ya bazen çok önemli bir yer verilmiştir. İnsan düşüncesinin ilk mahsullerinden olan efsanelerde suyun büyük bir ağırlığı vardır. Yaşadığı çağ, en azından M.Ö. sekizinci yüzyıla kadar geriye götürülen Homer, her şeyin temelinde okyanusu (deniz) buluyordu. Ona göre başlangıçta yalnız sular vardı. Karalar sonradan meydana gelmiştir. Aristo'nun, İyonyalı fizikçilerin ilki olarak niteliği, Yunan filozoflarının ilki Miletli Thales (M.Ö. 625-54S), "her şeyin menşeinin su" olduğu fikrini ortaya atmıştır. Anlaşılıyor ki su, inanç dışı, hür ve felsefi düşüncede de önemli bir yer tutmuştur.7
        İnsanlarca suya verilen kıymetin ve ona karşı duyulan saygının ve ondan olan korkunun sonunda, suyun kutsal bir varlık olduğu inancı doğmuştur. Eski bir Hint metninde (Bhavissotara-Purana 31, 34) su'ya şöyle hitap edilmektedir: "Su, sen her şeysin ve her varlığın kaynağısın, başısın."
        
        5 Müller-Trathning, Religionen, der Griechen, Romer und Germanen, Wunsiedel-Wes-Zurich, 1954, s.285.
        6 Eduard Stemplinger, Antiker Volkslglaube, Stuttgart, 1948, s.108.
        7 Ernst von Aster, Felsefe Tarihi Dersleri I, İstanbul, 1943, s.14 vd.; H. Schmidt- G. Schischkoff, Philosophickes Wörterbuch, Stuttgart, 1961 "Thales" maddesi.
        
        Bununla, suyun görünen dünyanın ilk nedeni olduğu ve oluşmuş hayatın bütün tohumlarını taşıdığı ifade edilmiştir. Hindistan'da nehirlere kutsallık tanınması yaygın bir inanıştır. Halkın inancına göre Orissa yakınındaki Vaitarani uğursuzluk getiren, Mirzapur bölgesindeki Karamnase ise dokunduğu her şeyi yok eden, mahveden sulardır. Halbuki Ganj Nehri, Ganga isimli bir Tanrıça'dır. Bu nehre giren insan bütün günahlarından arınmış olur. "Günahları temizleyici su" inancının en eski mekânlarından biri şüphesiz Hindistan olmuştur. Hindular, Ganj'ın suları üzerine yemin ederler. Pencap'ta İndus Nehrinin karşısına veya onun suları ile doldurulmuş bir testinin önüne geçilip dualar edilir.8
        Eski Mısır'da Nil Nehri biri aşağı diğeri yukarı bölgeye olmak üzere, İkiz Tanrı tarafından temsil ediliyor, bunlar başlarında taç yerine papirus demetleri taşıyorlardı. Kült hayatında bu İkiz Tanrıların fazla bir önemi olmamışsa da eski Mısır edebiyatında büyük bir yer tutmuşlardır.9
        Mısır ve Nil hakkındaki birçok bilgiyi, tarihçilerin babası sayılan Herodot'a borçluyuz. Herodot (M.Ö. 484-425), suyun günahlardan arındırıcı oluşu inancını şöyle belirtiyor: (Mısır'da) "Cinsel ilişkide bulunmuş kimselerin, kutsal yerlere, tapınaklara girmeden önce yıkanmaları gerekir.. Pis bir hayvan sayılan domuzun süründüğü kimse, kendini elbiseleriyle Nil'e atar..." Bütün bunlar, Nil sularının arındırıcı niteliğini iyice göstermektedir. Bu arındırmanın maddî pisliklerden ziyade manevî pisliklerden yani günahlardan temizlenme şeklinde anlaşıldığı da ortadadır.
        
        8 Gustav Mensching, Die Religionen, München, tarihsiz, s.142-43 Walter Ruben, Eski Hint Tarihi, Ankara, 1944, s.121, 123.
        9 Werner Heider, Die Bedeutung der Weltstrome fur Mensch und Land , Berlin, 1935, s.174 vd.
        
        Herodot'un konumuzla ilgili asıl önemli kaydı ise, Perslerin ırmaklara karşı olan tutumu hakkındadır: "Persler, ırmaklara büyük saygı gösterirler, akarsulara işemek, tükürmek gibi hareketleri kendileri kesinlikle yapmadıkları gibi, başkalarının (yabancıların) böyle bir fiiline de katlanamazlar."10 Bu açıklamadan eski İranlıların gözünde ırmakların yani suların kutsal sayıldığı açıkca görülmektedir.
        Çin kaynaklarına bakılırsa, eski Tibet halkının çoğu yıkanmazlardı.11 Bunun suya atfedilen özelliklerden kaynaklandığını artık biliyoruz. Orta Asya kavimleri içinde su kültü ile ilgili inanç ve âdetlerin en kuvvetli ve canlı olanları Moğollardadır. Bizi bu hükme vardıran sebep, belki de bu konuda Moğollardan kalma heberlerin çok olmasıdır. Su ile ilişkili âdetlerin çok daha eski tarihlere gittiği şüphesiz ise de, biz bunları, Cengiz Han Yasası'nın bazı hükümlerinden, özellikle 13. ve 14. yüzyıllarda Moğol hanlarına Batı ülkelerinden giden çeşitli kimselerin bıraktığı seyahatnamelerden ve Arap müelliflerinden öğreniyoruz.
        Cengiz Han Yasası'nda konumuzla ilgili hükümler şunlardır: "Giyildiği ve iyice yıpranmadığı sürece elbiseleri yıkamak yasaktır." Burada bizce bir ifade bozukluğu veya çeviri yanlışı bahis konusu olabilir, çünkü elbiseler sanki giyildiği sürece ve yıpranmamışken yıkanamaz, fakat daha sonra yıkanabilirmiş gibi bir anlam taşımaktadır. Halbuki kasdedilen, elbiselerin hiç yıkanmadan eskiyene kadar giyilip sonra çıkarılıp atılmasıdır. Bunun böyle olduğunu aşağıda Hunlar'dan bahsederken göreceğimiz gibi, başka kaynaklardan da açıkça biliyoruz. Cengiz Yasası'nın diğer bir hükmüne göre, "suya elleri daldırmak yasaktır, su almak için bir kap kullanılmalıdır." Nihayet yasanın en sert maddesini zikredelim: "Kim su içine işerse ölümle cezalandırılır."12 Bugün bizim hukuk anlayışımıza ve adalet duygularımıza çok ters düşen ve garip gelen bu ağır ceza, bize suyun Moğollar gözünde ne derece saygıya değer, kutsal bir varlık olduğunu açıkça  göstermektedir. Burada dikkatimizi çeken bir husus da bir kült'le ilgili yani dinî bir yasağın devlet tarafından benimsenip, en ağır bir müeyyideye (yaptırıma) çarptırılmasıdır. Böylece bir inanç kaidesi, hukuk kuralı haline dönüşmüş olmaktadır.
        10 Herodot Tarihi, M. Ökmen çevirisi, İst. 1973, Kitap II Nr. 64, 47, I Nr. 138.
        11 Huang Chi-Huei, Tang Devrinde Tibetlilerin Çinliler ve Orta Asya Kavimleriyle Münasebetleri (Ed. Fak. Dr. Tezi) İst. 1971,s.14.
        12 Curt Alinge, Moğol Kanunları, Ankara, 1967, s.143 vd. Madde 15, 14, 4.
        Yasa'nın, Cengiz Han'ın haleflerince de büyük bir titizlikle tatbik edildiğini biliyoruz. Cengiz'in ikinci oğlu Çağatay Han bunlardan biri idi. O öldüğü zaman yazılmış târizli bir şiiri Cüveynî nakletmektedir. Sedid Aver (Sadid Awar) isimli bir şair, Çağatay'ın su'ya girme yasağını ne derece şiddetle tatbik ettiğine telmihen şöyle diyor:
        
        
        Korkusundan kimsenin suya giremediği adam,
        (Ölümün) engin deryasında boğulup gitti.
        
        
        Böylece bu beyit bize büyük bir tarihi gerçeği, güzelce pekiştirmektedir.13 Bilindiği gibi Cengiz'in meşhur yasası'nın metni doğrudan doğruya elimize ulaşmamıştır. Onun hükümlerini çeşitli kaynaklardan öğreniyoruz. Bu eserlerde su ile başka bazı ayrıntılara da değinilmektedir. Fakat Cengiz Yasası'nın birbirini teyit ve tenkit eden birçok kaynak  aracılığıyla  iyice bilinen bu hükümleri, çeşitli müelliflerin bu konularda yazdıklarının kontrol ve teyidi bakımından da önem taşımaktadır.
        1253-1255 yılları arasında Moğol hakanını, elçi olarak ziyaret eden Wilhelm von Rubruk, Moğolların elbiselerini asla yıkamadıklarını, çünkü bunu yaparlarsa Tanrı'nın hiddetlenerek yıldırım ve gök gürültüsü göndereceğine inandıklarını, belirtir. Buna rağmen elbisesini yıkayıp kuruması için asanlar olursa, döğülüp ellerinden çamaşırların alındığını zira gök gürlemesinin çok korktukları şey olduğunu vurgular ve gök gürlerken bütün yabancıları (çadırdan) dışarı attıklarını, kara keçelere sarınıp, fırtına geçinceye kadar saklandıklarını ilâve eder. Ona göre Moğollar bulaşık kaplarını da su ile yıkamazlar. Et pişince yemek tenceresini kaynar et suyuyla çalkalayıp sonradan bu suyu tekrar kullanırlar.. Ellerini ve başlarını yıkamak istedikleri zaman, suyu ağızlarına alıp sonradan yavaş yavaş ellerine püskürtmek suretiyle yıkanırlar. Ne kadar dikkat çekicidir ki, Zeki Velidi Togan bize, bu şekilde14yıkanmanın hâlâ Başkırtlar ve Kırgızlar arasında yaşadığını bildiriyor,15 Plano Carpini, Moğolların güneşe, aya, ateşe, toprağa ve suya saygı gösterdiklerini söyledikten sonra bunların çok pis olduklarını da ekler.16
        
        
        
