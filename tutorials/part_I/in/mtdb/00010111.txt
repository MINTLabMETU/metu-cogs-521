                       
        Av Dönüşleri
        Faruk Duman
           1999
           
             ÖYKÜLER
                   
        Kokular, uzaklaş, uzaklaş diye avazım çıktığı kadar bağırırdım, bin bir çeşit. Dururdu orada. Sırıtırdı. Sırıtınca beni küçümsediğini anlardım tabii, o zaman sinirlenirdim. Ellerim kaşınırdı. Bacaklarım. Sanki ben kendime engel olurdum da, bacaklarım, tutup bensiz gitmek isterdi. Vücudum, kuşkusuz, benden çok kızardı ona. İnanılmaz bir küstahlık. Beni çileden, zıvanadan çıkarırdı. Uzunca bir yolun ortasında. Uzun da laf. Bitmek bilmezdi, hiç bilmezdi. Ne zaman kararımızı verip yola koyulsak, kokular, o uçsuz uzaklığa şaşar kalırdık. Tarlaların ortasında, değişik renkler, yorgun, üşengeç bir yılan gibi uzayıp gitmiş toprak yolda. Bense tutup onunla yarışmak isterdim ve bu isteğimin nereden geldiğini hiçbir zaman anlayamadım. Büyüklük taslardım bir yandan da, uzaklaş, sen önde başla, derdim. Keyfi yerindeyse, peki ulan, gidip bir sporcu gibi eğilirdi, parmaklarını hafifçe toprağa da değdirirdi elbette. O zaman, bütün görkemiyle, o azgın tabancanın patlamasını beklerdi. Çok geçmeden sıkılırdı da tabanca ve böylece, yol uzunmuş, bitmek bilmezmiş, unuturduk.
        "Uzaklaş hadi!"
        "Tamam ulan!"
        "Tamammış."
        Sonra koşardık. Koşunca her şey değişirdi ve toprak renkten renge girerdi. Yoncaların kokusu. Alçalıp yükselen ufuk, ağaçların tepesi. Her şey değişince, durduğunu zannettiğimiz nesneler daha çabuk dururdu. Demek biz de. Zaten karnımızda bir yanma başlardı çok geçmeden. Yükselirdi, yükselince kollarımız, burnumuz, uf! İnsan koşmaya başlayınca, çok sürmez, kısa bir rahatsızlık, sonra doğasının değiştiğini keşfeder. Omuzlarında köpükler belirir. Kalçalarında. Toprağa, mısır tarlalarına, söğüt ağaçlarına hükmeder. Öyle güçlenir. Ayaklarının altında çakıl taşlarının inim inim inlediğini, keseklerin patlayıp savrulduğunu hisseder. Bir derenin kıyısına varsa, durup düşünmez. Gözlerini kırpmaz. Ne kırpacak. Korkaklar kırpar. Korkaklar iyi koşamaz. Koşsalar da sınırı geçemezler. Sınırı geçen insanın kalçalarında köpükler savrulur, ayak sesleri sıradanlaşır. Normalde ayak sesleri sıradan değildir, öyle değil mi. Dikkat çekicidir. Ama gözünü kırpmadan koşabilen bir insan için kendi ayak sesleri, kuşların cıvıltısı gibi, böcekler gibi normaldir, eskidir.
        Sahnenin üzerinde, bir döner koltukta, oldukça yorgun bir kız oturuyor. Belli belirsiz. İçeride görüntüler yumuşayıp yayılmış, renkler silinmiş. Işık isteksiz, savruk. Sesler öyle, kimseye ait değil. Kendisine de. Şarkılar. Olmasalar da olur. En azından kız için. Elinde cızırtılı bir mikrofon, bezgin dudaklar. Müziğin ritmiyle uyumsuz bir biçimde inip kalkan dizler, dökümlü sarı bir kazak. Kızın arkasında, daha güçsüz, tarif edilemeyecek kadar silik bir çalgıcı. Karanlık da değil. Salonda, masaların başında, sarmaş dolaş, belirsiz yüzler. Karanlığa gömülmüş. Canı istediğinde parlayıp sönen renkli ışıkların içine. Sonra duvarlarda, kadehlerin üzerinde belli belirsiz kımıldayan...
        "Biraz peynir..."
        Bir işim olduğunda (işsizlik ne acı verici bir şey), akşamları bara gitmeye başladım. Sevmezdim. Şimdi de sevdiğim söylenemez (bu arada bir kadın giriyor içeri). Üniversiteden kalma bir heves. İlkgençliğimden de. Üniversitede herkes içerdi, ben inatla karşı çıkardım. İlkgençliğime gelince (uzun boylu bir kadın, daracık bir elbise): Faça vardı. Faça gerçi çok içerdi, ama içmeye bir türlü alışamamıştı. Zavallı, bir kadeh Güzel Marmara (yoksul alışkanlığı, şarabın başka hiç bir markasına itimat etmezdi) bile suratının morarmasına yeterdi. O zaman ben korkardım tabii:
        "Bu mereti hiçbir zaman içmeyeceğim."
        İçmezdim de (sıkı, köpük köpük, iştahlı kalçalar, upuzun, çengel bacaklar). Faça, Halil'le birlik olurdu o zaman, kendi suratının kızartısına bakmaz, benim korkaklığıma gülerdi. Halil de gülerdi, ama (uzayıp kalçalara değmiş saçlar) onun hakkı vardı: Halil (inanılmaz gelebilir) bir oturuşta beş şişe Güzel Marmara' ya, bana mısın, demezdi. Amma şaşırırdık. Soluğumuzu tutar, beklerdik. O övünçle içer, devam edebileceğini, ama küçük bir işi olduğunu söyler (küçük, ama kanat kanat şahlanmış bir burun) giderdi.
        "Peynir..."
        Zaman zaman durur, artık bir işim var, diye düşünürüm. Bir işim olduğunu unutmuşumdur. Durup dururken hem de. Yolda, karşıdan karşıya geçerken, evde (bir dizini büküp ayakucunu yere dayamış) kitap okurken. Sonra ansızın anımsarım. Şimdi yine anımsadığım için söylüyorum bunu: bir işim var...
        Barın önünde, ayakta durmuş, kadehini iki elinin arasına hapsetmiş. Zaman zaman titreyen, üzerindeki sinekleri kovmaya çalışan bacaklar, oynak, yutkundukça yer değiştiren kalçalar. Bükülen sağ diz, yere yaslanan ayakucu. Sonra kulakları açmak istercesine savrulan -ama zorlukla savrulan- upuzun saçlar, işte o zaman beliren burun kanatları. Hava soğuk, gerçekten soğuk. Saçlar savruldukça burundan çıkan, çıkıp soğuğu dehşetli bir homurtuyla delen buhar. Hırıltılar, titremeler, sonra ansızın uysal, itaatkâr bir duruş. Karanlık. Belirsizleşmiş yüzler, silinmiş renkler, kokular. Ansızın baskın gelmiş, ilk sırayı ele geçirmiş bir toprak kokusu. Keskin, inandırıcı bir koku ve daha çok kadının boynunda belirip yayılmış ter. Sonra yine bitip tükenmez hırıltılar, anlamsız boyun büküşler, titremeler, iştahlı kalçalarda beliren köpükler ve soğukta o köpüklerden çıkıp dağılan buhar. Çok geçmeden içki kadehini bırakıp ayak değiştiriyor kadın, titrek, obur kalçalar açılıp gevşiyor. Ayaklarının altında toprak eziliyor tabii, görkemli hırıltılar içinde çıkıp gidiyor, gidip kimbilir, uzak bir çiftlikte konaklıyor...
        Faça bizimle hiçbir zaman koşmaz, buna cesaret edemezdi. Bu yüzden uzakta durur, ağzı kulaklarında, hakemlik ederdi. Kuralları da bilmezdi.
        "Ayaklarınızdan biri sürekli yere değmeli, ikisi birden yerden kesilirse faul veririm."
        Böyle saçma sapan şeyleri savunurdu. Ne kadar aptalca. Bu, yürüme yarışının kuralıdır. Yürüme yarışında ayaklar yerden kesilmemelidir. Böyle koşulmaz. Bunun tersi benim rüyalarıma girerdi. O zaman, koştukça kendimi daha hafif hissederdim. İçime bir kanguru girerdi belki, her adımda daha uzun bir mesafeyi kat ederdim.Yerden de daha çok yükselirdim ve irili ufaklı evlerin arasında koşuyorsam kırmızı çatıları görürdüm. Kendimi o çatıların üzerine atıp güneşlenmek mi istemezdim, bacaların içinden düşüp evlere konuk olmak mı geçmezdi içimden. Zıpladıkça zıplardım ve bir cambaz olmaya karar verirdim ansızın. Bir sirkte. İri memeli şarkıcıların arasında, aslanların böğürtüleri içinde. Kalabalık. Şen kadınlar, kurnaz kocalar, çocuklar. Alkışlar, pasta börek kokuları, şehvetli bakışmalar... Sonra kavgalar, katılımcısı çok dövüşler, tabii bütün bunların arasında zıp zıp zıplayan bir cambaz, ben. Kadınların yüzünde bir hayranlık, öyle zıplayıp taklalar atardım. Her taklada da yer gök kalabalığa keserdi, kalabalığın içinde kendimi güvende hissederdim.
        Faça bunları bilmezdi. Onun bildiği, çok çok, hızlı yürümekti, bu kadardı. Koşmaya kalksa bileği burkulacaktı sanki, canı yanacaktı. Bize göreyse, yansındı. Anasını sattığımın, bir bilek...
        "Sus ulan! Karıştırdın yine!"
        O zaman Halil yüzünü buruşturur, iğrenç bir hayvana bakar gibi bakardı. Faça. Yazık. Nasıl da hiçbir şey olmamış gibi dururdu. Ağzında bir düdük, seyrek, savrulmuş, pırıl pırıl saçlar, gidip bir ağacın dibine oturur (sonradan bu ağaçlardan birinin tepesine bir kulübe yapmaya girişecekti), ciddiyetle:
        "Yerlerinize geçin," derdi.
        Böylece geride kalırdı birden ve biz derin hırıltılar içinde, uzaklaş, uzaklaş, birbirimize avanslar vererek, toprak yolda - deyim yerindeyse, yolun isteğini yerine getirirdik. Köpük köpük. Baldırlarımız açılıp gevşerdi tabii, ayaklarımızın altında çakıl taşları parçalanır, yoncalar boyun bükerdi. Sonra çaresiz sinekler çarpardı burnumuza ve yarasalar. Burun kanatlarımız genişler, yelelerimiz savrulurdu. Sırtımız titrerdi zaman zaman ve gözlerimiz gözkapaklarımızın altında dönüp uzaklaş, uzaklaş, dururdu. Halil'i görsem, boynunu nasıl çevik hareketlerle kasıp kasıp bıraktığını görürdüm, ayaklarının altında yanıp sönen pırıltıları sonra. Sonunda, bitmek bilmez hırıltılar içinde kazanırdım koşuyu ve Halil'e, iflah olmaz bir amatöre nasıl davranırsam aynen öyle davranırdım.
        Ablamın saçları uzuyor, daha doğrusu öyle uzadı ki, bu uzunluğu ölçme olanağımız kalmadı. Bu yüzden, uzayıp uzamadığı da önemini yitirdi tabii. Ablam. Başlangıçta, upuzun saçları olsun diye sabırsızlanırdı, ama geçti odasına, sedirin üstüne bir bağdaş kurup oturdu. Biz de, ben, annem, babam ve teyzem, uzayıp evin dört bir yanına dağılmış saçları topladık gayretle ve götürüp ablamın odasına doldurduk. Yazık. Odanın içinde hareket edemiyor şimdi, oturmuş, sabırsızlığının esiri olmuş ablam. Yine de zaman zaman neşeleniyor elbette, derinden, saçlarının arasından, boğulmuş kahkahalar geliyor. Anlamsız kahkahalar. Kimbilir neye gülüyor ve belki çıldırıyor.
        "Façaaa... Façaaa... Bir su..."
        Nuran ve ablam, yazları kol kola girer, bir aşağı, bir yukarı, mahalleyi altüst ederlerdi. Gülüşmeleri evleri sarardı, çın çın öterdi. Delikanlılar evde. Usulca aralanan perdeler. Ablamın ve Nuran'ın yeni yeni irileşmiş memeleri. Fırlatılan kaçamak bakışlar, çalınan ıslıklar. Belki bu yüzden çıkan kavgalar. Göz süzmeler. Buluşma sözleri ve tutulmayan sözler sözler...
        "Anneciğim..."
        Belli bir yaşa kadar babam bütün bunlar için izin vermişti ablama, ama şimdi, sabırsızın biriydi ablam. Saçlarının isteği gibi.
        Şimdi, odasına (aslında saçlarına) çekilmiş, belirsiz iniltiler içinde (belki Façaaa... Façaaa... Bir su... diye sesleniyordur bana) yaşamını sürdürüyor. Bazı geceler, saçların engeli sayesinde boğulmuş homurtular duyuyorum. Sonra derin titremeler ve ablamın odada dolaştığını hissediyorum. Yolunu el yordamıyla buluyor ve belki bulamıyor. Bulamayınca topuklarıyla yeri dövüyor. Derin derin soluyor ve soluğunu her defasında acayip, tanımlanamaz gürültülerle bırakıyor. Ama zavallı. Bütün bu sesler öylesine silik ki. Bizim için. Kendisi için de. Homurtusunu yeterince duyamıyor ve buna gün geçtikçe daha hayvansı tepkiler veriyor. Sabırsızlığın sisi. Ve artık su içilecekse onu da o sabırsız saçlar içiyor...
        Sahnenin üzerinde, bir döner koltukta, oldukça yorgun bir kız oturuyor. Zorlukla görüyorum kızı, ama vücudunun yorgunluğu bezgin bir mırıltı olup yayılmış sanki içeriye. Barın havası yoğunlaşıp neredeyse katılaşmış artık. Donmuş. Az önce ışıklar da silindi iyice, yenildi. İçkisini barın üzerinde öyle yalnız bırakıp çıkan kadın geldi gözlerimin önüne. Kadın, saçlarını, çevresinde uçuşan sinekleri kovar gibi savura savura, tutup ben de çıktım. Garson beni tanır, yol gösterir. Şimdi de. Soğuk. Bir gece bir at görmüştüm. Yine böyle soğuk. Parmaklarım incelip birer havuca dönüşmüş, taş sokaklarda amansız buzlar, sarkıtlar... Evlerin camları buğulanmış. Eh! Buğulanınca da bütün gerçekliğini yitirmiş. Kediler. Sağda solda büzülüp kalmış. Kalınca... Belki karınlarının altında yavrularını... o soğukta yavru mu, sonra her yerde bir at görüyorum. Bu at, inatçı bir çocuk olmuş, beni takip ediyor, ama çoğu zaman görüntüler, saydamlaşıp iç içe geçip bu atı alıp gidiyor. Böylece, bir siste, artık atın üzerinde miyim, yoksa onu uzaktan yalnızca öyle görüyor muyum, bilmiyorum. O da, kurnaz, ayak sesleriyle kışkırtıyor beni ve bu sesler çoğalıp dalgalanıyor çevremde, gözlerimin önünde kalabalık, uçsuz bir ırmak olmuş askerler koşuyor. Ellerde havaya dikilmiş süngüler, başlarda görkemli kalpaklar, boğuk, anlaşılmaz sesler. Çoğalıp yiten. Bir tepeye çıkan... tepeden inen... tepeye çıkan... askerler. Arada atın son derece anlaşılır kişnemeleri, belki korkan. Parıldayan nallar, birer demirci körüğünü andıran göğüsler, atın tarif edilmesi olanaksız burnundan çıkıp soğuğu yaran inatçı bir soluk ve inanılması güç homurtular... Sonra yine askerler. Oluk oluk ve askerlerin gittiği yerde devasa, tahtadan bir at.
        "Niye geldin?"
        "Kusura bakmayın, haberim yoktu."
        "Çıkamazsın artık. Uygun zamanı kolluyoruz, seni de bırakmayız, bizi bekleyeceksin..."
        Başıma geleceklerden korkuyorum sonra ve tahta atın aklının ucundan bile geçmiyorum. Ama ara sokaklarda nal sesleri duyuyorum yine, derin derin soluk alışlar... verişler duyuyorum. Kurnaz, belli belirsiz düşünen iniltiler duyuyorum sonra...
        Her koşunun gizli bir isteği var. Bunu biz bilemeyiz, kendi isteklerimizi de bilemeyiz. Her koşu yalnızca kendi isteğinden de oluşmuyor çünkü; papatyaların isteği var, ezilme korkusu, yoncaların ve uzakların. Ağaçlardaki hışırtıların. Köstebeklerin. Toprağın zangır zangır titremesi, ufkun alçalıp... yükselmesi... alçalıp... Mısır tarlalarının, hırsızlıkların ve şurası kesin. Kendisine alışmış her şey nasıl çılgınca şaşırıyor. Değişikliğin çılgınlığı.
        Kız, belli istiyor. Oğlan da istiyor. Belki daha çok. Daha çok. Böyledir. Oğlanın dizine uzanmıştır. Uzanınca gevşemiş, bulunduğu yerde hafifledikçe hafiflemiştir. Oğlan da hafiflemiştir. Bir ara kıza bakmıştır. Kız bunu fark etmiştir tabii. Bakmamıştır, ama fark etmiştir. Hafifledikçe işte böyle her şeyi kendiliğinden görür, fark eder olmuştur, her şeyiyle gözdür yani, her şeyiyle tendir. Oğlan farklı mıdır, değildir. Oturdukları (uzandıkları) ağacın dibinde iyice o da hafiflemiştir. Belki yumuşadıkça ağaca dönüşmüştür, oğlan, toprağa dönüşmüştür. Kızın her şeyi fark ettiğini fark etmiştir. Sonra bu saydamlıkta, kimbilir, böyle bir şeye gerek bile kalmamıştır. Gerçekten kalmamıştır. Hiçbir şeyi fark etmeye gerek kalmamıştır. Kendileri açısından tabii, karşılıklı sıcaklıkları açısından. Hafiflikleri, uzanıp yumuşamışlıkları açısından.
        Sonra ne olur. Oğlan kıza bakmıştır. Söylemeye gerek yok, kız fark etmiştir. O zaman kızın eli hareket etmiştir, elin kendi isteğidir bu kuşkusuz. Tamamen kendi isteği. Hareket etmiştir. Belli belirsiz. Bu belirsizliğin de, bu hareketin de pek çok anlamı vardır. Bütün bunlar oğlanın da kızın da içinden geçmiştir. Bir çırpıda geçmiştir. Oğlan değişik anlamları düşünmüştür. Kız da düşünmüştür. Elin isteğini kız da düşünmüştür. Düşününce, birlikte düşününce, belki birlikte gülümsemişlerdir. Ağaçtan bir karınca düşmüştür.
        Uzakta, upuzun mısır tarlaları. Ağaçlar, hışırtılar, kokular, nane kokusu. Sonra ansızın sesler gelir. Ayak sesleri. Birilerinin ya işi vardır, aceleyle yürürler, ya koşarlar.
        O zaman kız katılaşır ansızın. Oğlan da katılaşır ve her koşunun gizli bir isteği var. Bunu biz bilemeyiz. Bizim isteğimiz, hiç değilse, uzağı, ufku net, belirli bir çizginin üzerinde görmektir. Koşunun isteği ise, farklıdır: toprağın zangır zangır titremesi, ufkun alçalıp... yükselmesi.
        Ben öyle küçümseyici bakışlarla baksam, Halil gider bir ağacın altında otururdu. Küserdi. Şöyle suratını asar, elindeki bir dal parçasıyla oynardı. O zaman Faça, bu işe sanki benden çok sevinirdi. Zaten sevinirdi. Halil'se konuyu değiştirmeye... Halil iyi konuşabilmek için canını verirdi. Başka bir şey bilmezdi zaten, ağaçları tanımazdı, balıkları. Tabii çoğu zaman, altta kalmamak için, diyelim söz ağaçlardan açıldı, dudaklarını büzer, kırk yıllık bir bahçıvanmış da, torunlarına eski günlerini anlatıyormuş gibi konuşurdu. Elleriyle havada daireler çizerdi o zaman. Sözcükler yetmezdi. Yetmeyince gözleri girerdi devreye, büyüyüp küçülür, parlayıp söner, sözcüklerin arasında oluşan irili ufaklı boşlukları doldururdu. İşin garibi, bütün bunları o sırada uydururdu Halil. Ağaçların bakımından söz ederdi örneğin, çiçeklerin türlerinden.
        
        
        
