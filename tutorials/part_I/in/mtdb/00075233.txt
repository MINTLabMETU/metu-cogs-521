                       
        Balkanlara Dönüş
        Nedim Gürsel
           1995
           
             Gezi İzlenimleri
                   
        
        VODNO KONUŞMALARI
 
        Vodno Dağına çıktık, Aziz Pantaleon Kilisesinin bahçesindeki kahvede oturuyoruz. Üsküp aşağıda yemyeşil. Dağların ortasında bir çanağın içinden Vardar akıyor beton yapılarla kavak ağaçları boyunca. Hava sıcak mı sıcak, ama insanın tenine yapışan, bunaltıcı bir sıcak değil. Kuru, sağlıklı bir havası var Üsküp'ün, kara iklimi dedikleri cinsten. Burası gerçekten güzel bir yer, hele kilisenin bahçesindeki ağaçların gölgesinde dostlarla sohbetin keyfine doyum olmuyor. Dostlar Üsküp'ün Türk halkından. Drita Karahasan, Recep Bugariç, Nusret Dişo ve oğlu. Bir de Luan Starova var, o da Fethi Okyar'ın yeğenlerinden, ama Türkçe bilmiyor. Üsküp Üniversitesinde Fransızca profesörü, aynı zamanda yazar. Söze edebiyattan başlıyoruz doğal olarak, bu iklimde serpilip gelişen Makedonya Türklerinin edebiyatından. Drita, Türkolog Mustafa Karahasan'ın kızı. Bana verdiği babasının Denemeler adlı kitabının önsözünden bu edebiyatın kurtuluştan hemen sonra başladığını, yani elli yıllık bir geçmişi olduğunu öğreniyorum. Daha çok şiir alanında ürün veren Türk yazarlar öykü ve eleştiriyi de ihmal etmemişler. Ama ne tuhaf, bugüne dek bir tek Türkçe roman yayımlanmamış Birlik yayınlarından. Drita Karahasan, haftada üç kez çıkan Birlik gazetesinin başyazarı. Gazetenin kırk kişilik bir kadrosu olduğunu söylüyor. Bugüne dek iki yüz kadar da kitap yayımlamışlar, ama son yıllarda, devlet yardımı kesildiğinden iyice azalmış kitap sayısı, yılda on kitaba dek düşmüş. Bu kitaplar arasında şiir ve çocuk kitapları başı çekiyor; öyküler, çeviriler de var. Ayrıca, ayda bir çıkan Sesler dergisi Türk yazarlarının düşünce ve sanat ürünlerine geniş yer veriyor. 
        "Gazetemiz, Makedonca ve öteki dillerde yayımlanan gazeteler gibi, yeni düzenin getirdiği sorunlardan payını aldı, diyor Drita. Tirajımız çok düştü, çünkü satışımız sınırlı. Bir-iki bin dolayında basıyoruz. Türkiye'de üç yüz kadar abonemiz var. 1992 yılına dek aldığımız ve Tito döneminde yüzde doksan beşe varan devlet yardımı kesildi. Haber kaynaklarımız da kurudu ne yazık ki. Önceden Belgrad'daki Tanyuk ajansından besleniyorduk, şimdi Mak Pres var, ama yeterince gelişmiş değil: Burada Türkler gazete okumuyor pek, ama radyo dinliyorlar. Radyoda her gün dört buçuk, televizyondaysa bir saat Türkçe yayın yapılıyor."   
        Drita susunca Nusret Dişo giriyor söze. Dişo burada tanınan bir Türk şairi, yine de Makedoncaya çevrilmemekten yakınıyor. Oysa bazı Türk şairleri, örneğin İlhami Emin, ilk şiirlerini Makedonca yazmışlar, Türkçede karar kılmadan önce. Ne yazık ki bizler Türkiye'de de yeterince izleyemiyoruz bu edebiyatı. Oysa Drita'nın bana hediye ettiği Yugoslavya Türk Hikâye Antolojisi ve Yugoslavya'da Çağdaş Türk Şiiri Antolojisi adlı kitaplar gerçekten ilginç örneklerle dolu. Bu edebiyatın gelişmesi, yazarların Türkçe yanlışlardan arınmaları pek kolay olmamış elbet. Ama yabancı bir dil ortamında Türkçe yazmayı sürdürmeleri, göçlerden sonra sayıları iyice azalan Türk azınlığa seslenmekte direnmeleri desteklenmesi gereken bir çaba. Özellikle de bizler, Türkiyeli yazarlar tarafından. 
        "Bu yörede sözlü gelenekten kaynaklanan köklü bir halk edebiyatı olmasına karşın gerçek anlamda modern bir edebiyatın ancak 1965'ten bu yana geliştiğini söyleyebiliriz," diyor Nusret Dişo: "Çocuk edebiyatı da ülkemizdeki başka bir eğilimi yansıtıyor. Bu alanda bir hayli yol almış durumdayız. Sevinç ve Tomurcuk sürekli çıkan çocuk dergilerimiz. Önceleri Türkçeye hâkim değildik. Onun için çocuk kitaplarına ve şiire ağırlık verdik, romanla  öykü sonradan geldi." 
        Fahri Kaya'nın Yugoslavya'da Çağdaş Türk Şiiri Antolojisi'ne yazdığı önsöze bakılırsa Makedonya Türk edebiyatının tarihi çok eskilere, fetih dönemine dayanıyor. Üsküp kadısıyken bu kentte ölen 15. yüzyıl şairlerinden Âşık Çelebi'den Yahya Kemal'e uzanan oldukça köklü bir şiir geçmişi var bu edebiyatın. Ama Yahya Kemal, Üsküp; Edebiyat-ı Cedidecilerden Cenap Şehabettin, Manastır'da doğdular diye bu şairleri Makedonya Türk edebiyatının çerçevesinde değerlendirmek ne denli doğru olur bilmem: Aynı şeyi Yaşar Nabi Nayır için de söyleyebiliriz. Nusret Dişo'yla daha önceden de tartışmıştık bu konuyu. Üsküp'ün uzak mahallelerinden birindeki şirin evinin bahçesinde nefis konyaklar içerek. Uzun süre Türkiye'den kitap gelmediği için öğrenimlerinin aksadığını, Türk edebiyatını da doğru düzgün izleyemediklerini söylemişti. 1965 yılına dek Türkiye'den kitap gelmesi yasakmış, sosyalist rejimin ideolojisine ters düştüğü gerekçesiyle. Demek ki yanlışlar karşılıklı yapılmış, yalnızca Türkiye tarafından değil. Yine de, birbirlerine böylesine yakın iki ülkenin uzun süre kültürel ilişkilerini geliştirmeden kalmış olmaları anlaşılır gibi değil. Burada Yugoslav-Türk ilişkilerine kültürel alanda büyük katkıda bulunan, Balkan edebiyatlarının yurdumuzda tanınmasını sağlayan Yaşar Nabi'yi anmak isterim. Benim kuşağım Panait İstrati'yi, İvo Andriç'i, Selimoviç'i, Yordan Yovkov'u Varlık yayınlarından okuyup onun sayesinde sevdi. 
        Neyse, biz dostlarla söyleşimize dönelim yine. Nusret Dişo'nun askerde bir oğlu var, o da karışıyor söze. İyi ki de karışıyor, yoksa Makedonya ordusunun içler acısı durumunu nasıl öğrenebilirdim: 
        "Sırbistan orduyu çekerken tüm ağır silâhları, tanklarla topları da alıp götürdü buradan. Savunmasız kaldık. Tek bir tank var kışlada, o da bozuk. Ama bir saldırı olursa, nereden gelirse gelsin, savaşmaya hazırız." 
        Bu durumdaki bir ülkenin, dokuz milyon nüfuslu, üstelik Nato üyesi Yunanistan için tehdit oluşturduğunu anlamakta güçlük çekiyorum doğrusu. Yalnızca ben değil, herhalde tüm Avrupa ülkeleri de aynı kanıdalar, ama yine de tanımamakta direniyorlar bağımsız Makedonya Cumhuriyetini. Yunanistan'la Makedonya arasındaki sorunların, özellikle de isim anlaşmazlığının ayrıntılarına girmek istemiyorum burada. Ama şunu belirtmeden de geçemeyeceğim: geçen yıl Struga Şiir Festivalinde bana verilen altın plaket ödülünü almamam için baskı yapmışlardı Yunanlı dostlarım. En az milliyetçi olanlar bile oraya gitmemin Makedonya'yı tanımak, dolayısıyla "isim gaspçısı bir yönetim"e destek vermek anlamına geleceğini açıkça ifade etmişlerdi, bir yanımla oralı olduğumu ve bunu kendilerine her fırsatta söylediğimi unutarak. İstediğim yere gitmekte özgürüm oysa, kimseden de izin alacak değilim. Neyse ki, tek tük de olsa, Yunanistan'ın bu katı tutumuna karşı çıkan muhalif sesler de duyulmaya başladı. Umarım çoğalır bu sesler, çünkü Yunanistan yakından tanıdığım, gerçekten sevdiğim bir ülke. Oraya da Abdi İpekçi Ödülünü almaya gitmiştim bir zamanlar. "Mia fora timame magapuses!" Evet "Bir zamanlar beni sevmiştin!" İlk kez Atina'da, bir gece tekbaşıma Plaka'da demlenirken dinlediğim Arleta'nın bu şarkısı da "mazi" oldu çoktan. Neyse geçelim! 
        Recep Bugariç Tefeyyüz okulunun müdürü, "Tefeyyüz" "ilerleme" anlamına geliyor. Makedonya'da bir Türk okulunun açılabilmesi için de gerçekten ilerleme gerekmiş, yani sosyalist devrim. Daha önceden, medreselerden bu yana çok uzun yıllar boyunca, Türkçe eğitim veren hiçbir kurum yokmuş Üsküp'te. 
        "1944 yılında, Makedonya Özerk Cumhuriyeti ilan edilir edilmez açıldı Tefeyyüz Okulu," diyor Recep Bugariç, "o yıllarda ne doğru düzgün bir öğretmen kadromuz vardı, ne de eğitim kitaplarımız. Çok güçlük çektik bugüne gelene dek. Şimdi durumumuz iyidir. Sekiz yıllık eğitim veriyoruz Türk dilinde. Makedonca çevre dili olarak öğretiliyor, ama temel eğitim dili çok şükür Türkçe!" Çok şükür sözcüklerini üzerine basarak söylüyor. Nedenini sorunca da şöyle karşılık veriyor: 
        "Okulumuz Üsküp'ün kurtuluşundan tam bir buçuk ay sonra açıldığında Türkçeyi unutmak üzereydik. Çoğumuz okuma yazma da bilmiyordu zaten, aramızda "aydın" diyebileceğim hiç kimse yoktu. Bu koşullarda Türkçe eğitime kalkışmak gerçekten cesaret işiydi. Ama anadile bağlılığımız güçlükleri aşmamıza yardımcı oldu. Engellere çarpa çarpa bugünlere geldik işte." 
        Kentin eski mahallelerinden birinde, gerçekten güzel bir okuldu Tefeyyüz. Recep'le öğretmenler odasını, kitaplığı, konferans salonunu, sınıfları dolaşırken bir şey dikkatimi çekmişti: Atatürk'e bağlılık. Dört yıllık ilk ve dört yıllık ortabölümleriyle elli yıldır öğrenci yetiştiren bu kurum, Türkiye'deki benzerlerinden daha fazla sahip çıkıyordu Atatürk'e. Bilimsel düşünceyle laikliği, demokrasiyle hoşgörüyü ilke kabul etmiş öğretmenlerin öncülüğünde bizim ortaöğretim sistemimizdeki birçok yobaz yuvasından daha aydınlık, daha çağdaş bir yol izliyordu. 
        "Amacımız hem kendi kimliğimizi korumak, hem de çocuklarımızı bu ülkenin geleceği doğrultusunda birer vatandaş olarak yetiştirmektir," diyor Recep Bugariç, "göç dalgasına kapılıp gidenler gitti. Çoğu da memnun yerinden, ama kalanlar, Türk'üyle, Arnavut'u ve Makedon'uyla bu ülkenin insanları. Bu gerçeği artık kabul etmeliyiz." 
        Nüfusu iki milyonu biraz geçen Makedonya'da Türkler yüz bin kadar. Ama Bugariç'in dediğine bakılırsa, Türklerin sayısı çok daha fazla olmalı. Ne var ki, sayıca Makedon nüfusa yaklaşan Arnavutlara karışmış bir bölümü, komşuluk ilişkileri içinde birbirlerinden kız alıp vererek. Geçen yıl Struga yolunda, Gostivar'ı geçtikten sonra gördüğüm köyleri anımsıyorum. Dağların yamaçlarına birer kartal yuvası gibi tünemiş köylerin hemen hepsinde cami vardı, minarelerin çoğu da iki şerefeliydi. Yol döne dolaşa derin boğazlardan geçerken minarelerin gölgesi düşüyordu kayalıklara. Türk bölgesi sandığım bu yeşil yamaçlarda Arnavutların oturduğunu sonradan öğrenecektim. Arnavutu, Türkü, Makedon'u, Sırp'ı, Çingene ve Ulak'ıyla gerçekten etnik bir mozaiğin parçalarını sergiliyor Makedonya. Mayonez katarak yapılan karışık salataya Fransızların "macedoine" (makedon) adını vermeleri boşuna değilmiş demek. Luan Starova'ya, bu salatayı sevip sevmediğini soruyorum. "Elbette severim," diyor gülümseyerek, "en çok da Arnavut ve Türk özelliklerini." 
        Luan Starova'yla yıllar önce Sicilya'nın Mazaro del Vallo kentinde yapılan bir yazarlar toplantısında tanışmıştık. O zamandan bu yana sürüp gitti dostluğumuz. Geçen yıl Ohri'de, Ayasofya Kilisesinin o sevimli avlusunda, Makedon televizyonunun bir yayınına katıldık. Balkanlar'daki son durumu tartışmak için. Ama daha çok edebiyattan söz ettik, Andriç'in, Kadare'nin romanlarından, Türkiye ile Makedonya arasında kurulmasına çabaladığımız kültür köprülerinin gereğinden. Luan hem Makedonca, hem Arnavutça yazıyor. Hukuk doktoru olan eşi Azime Arnavut. Luan'ın ailesindeyse, baba tarafından Türklük var. Fethi Okyar'ın akrabası. Bu nedenle de özel bir ilgi duyuyor Türkiye'ye. Türklere sahip çıkan, onları destekleyen, kitaplarının Makedon dilinde yayımlanmalarına ön ayak olan ender aydınlardan. Bir ara Tito zamanında Yugoslavya'nın Tunus Büyükelçiliğinde bulunmuş. 
        "O zaman başkaydı," diye başlıyor söze, "Yugoslavya denilen saygın bir ülke vardı. Şimdiyse sınırlar küçüldü, kendi kabuğumuza çekildik. Dört bir yanımız da kapandı üstelik, ekonomimiz soluk alamıyor." Biliyorum, birçok aydın da Luan gibi düşünüyor bu ülkede, ama "eski Yugoslavya" özlemi içinde olmakla suçlanmaktan, "nostaljik" damgasını yemekten korkuyorlar. 
        "Savaşın tek nedeni milliyetçilik değil," diye sürdürüyor konuşmasını, "Tito güçlü bir ordu kurdu bağımsızlığımızı koruyabilmek için. Ama onun ölümünden sonra Sırplar "Büyük Sırbistan" hayâliyle kötü işlere kalkıştılar. Ve ne yazık ki, kısa zamanda gerçekleştirdiler düşlerini, hem de ne pahasına! Sırp generallerinin elinde böylesine büyük bir silâhlı güç kaldıkça savaş buraya da sıçrayabilir," 
        Luan haklı olarak korkuyor. Kosova'da durum çok gergin çünkü. Sancak'ta da öyle. Arnavutların da, Sırplar, Hırvat ya da Slovenler gibi, tek bir devlet altında birleşmelerine sıcak bakmıyor ama. Çünkü böyle bir özlemin savaşa yol açacağını biliyor. Bunu bilmeyen, ya da bilmek istemeyen bir biz kaldık galiba, bir de Bosna'ya zamanında müdahale etmeyen Batı ülkeleri. Nato'nun Bosna'ya müdahalesini isteyen Türkiye'nin Arnavutluk'la bunca yakın ilişkiler kurması, Yunanistan'la Sırbistan'ı karşısına almak pahasına el altından Kosova ve Makedonya'daki ayrılıkçı akımları desteklemesi, Balkan halklarının çıkarına olmasa gerek. Bu bölgede kalıcı bir barışın gerçekleşmesi için daha esnek bir politika izlemek ve karşılıklı oluşan ittifaklardan kaçınmak gerektiğini düşünüyorum. İttifaklar her zaman savaşa yol açmış çünkü. 
        1912'de Bulgaristan'la Sırbistan Makedonya'ya özerklik tanınması ve Osmanlı İmparatorluğunun yenilmesi durumunda bu bölgenin paylaşılması için anlaşmışlardı. Bu ittifakı Bulgaristan'ın Yunanistan'la anlaşması izledi, sonra da Karadağ'ın Bulgaristan ve Sırbistan'la askeri alandaki işbirliği. Birinci Balkan Savaşı patlak verdiğinde Osmanlı yapayalnız ve güçsüzdü. Bulgar ordusu Edirne'yi alıp Çatalca'ya dek ilerleyince Türklerin Balkanlar'dan tümüyle çıkarılıp Anadolu içlerine dek sürülmesi gündeme geldi. Ama sonunda ittifak kurup anlaşan devletler Makedonya'yı paylaşamadılar. Birbirleriyle savaşa tutuşuverdiler hemen. Bu kapışmayı Bulgar yazarı Stayanov Kolera adlı romanında ne güzel anlatır! Bulgar ordusunun Sırbistan karşısında uğradığı bozgunu, savaşın acımasız gerçeklerini yaşayan roman kahramanının düş kırıklığını ve ölümden beter kolera salgınını... Bu roman Balkan Savaşlarında yaşanan saçmalıkların özetidir bir bakıma. Dünkü dost birden düşman kesilmiş, cepheler bozulmuş, ittifaklar göz açıp kapayana dek altüst olmuştur. Ve kolera salgını, Camus'nün Veba'da anlattığı o korkunç kâbus, bir anda çöküvermiştir insanlığın üzerine. "Her şey kaybolup gidiyor işte," diye içinden geçirir roman kahramanı, "geçmiş, tanıdık yüzler, köyler ve kentler, her şey. Düşünce, bilinç, bellek derin bir suya atılan bir taş gibi dibe çöküyor: Neyiz biz? Kör güçlerin oyuncağı ya da büyük çılgınlığın kurbanı zavallı insanlık!" 
        Stayanov'un romanını okuyup okumadığını soruyorum Luan'a. "Elbette okudum," diyor, "o romandan alınacak ne çok ders var bugün!" Ve her zamanki sağduyusuyla edebiyata getiriyor sözü, politikanın bizi aşan bir etkinlik olduğunu belirterek. Haklı elbette. Balkan ülkelerinin birbirlerine yakınlaştıracak, yeniden kardeş olmalarını sağlayacak en önemli etkenlerden biri de karşılıklı kültür alışverişi olmalı. Bu alışverişi gerçekleştirmek de elbet biz yazarlara düşüyor. Bir gün Türkiye'de de yayımlanacağını umduğum Babamın Kitapları adlı son yapıtında şöyle yazıyor Luan: 
        "Balkanlar'da sınır çizgileri, ovalar, ırmaklar, göller ve karlı dağlar boyunca kanayan bir yara değildi yalnızca; bu topraklarda yaşayan insanların ruhlarına dek işlemişti bu çizgiler. Biz sınırlar yüzünden sürgündeydik her zaman. Her savaş yeni bir paylaşıma, sınırların yeniden kesilip biçilmesine yol açıyordu. Ve bir türlü sonu gelmiyordu savaşların. Toprak, aileler, yaşamın kendisi sınırlarla birlikte her defasında yeniden kesilip biçiliyordu." 
        Bir masanın çevresinde altı kişiyiz. Altımızın da ailelerinin alınyazısını bu kesip biçmeler belirlemiş. Yüzyılın başından bu yana durmadan değişen Balkanlar'ın tarihinde değişmeyen tek gerçek sanırım bu: "Sınırların içimizde kanayan yarası." 
        Biz böyle güzel bir söyleşiye dalmışken dağdan inen keçilerin masamıza dek geldiklerini fark etmemişiz. Bir ara kiliseye bakacak oldum. Orada, Makedonya'nın en eski, en güzel Ortodoks yapılarından Aziz Pantaleon Kilisesinin duvarları dibinde keçiler otluyordu. Nasıl da şirin yaratıklardı Tanrım! Bir oğlak da vardı aralarında, güneşin altında sıçrayıp duruyor, afacan bir çocuk gibi oradan oraya koşuyordu. Kiliseden çok bir evi andıran eski yapının bahçesinde biz bizeydik işte. Konuşuyor, düşünüyor, aşağıda Üsküp ağustos sıcağında yanarken gölgenin keyfıni çıkarıyorduk. 
        
        
         
        
        
         
        
        
         
        
        
        
        
        
        
        
        
        
        
        
         
        
        
        
        
        
        
        
        
