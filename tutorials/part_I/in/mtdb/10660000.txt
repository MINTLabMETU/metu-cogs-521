                       
        
        
                
             haber
                   
        Kampanya başlatılacak 
        Korsakoff hastaları tedavi bekliyor 
        İPEK YEZDANİ 
        Türkiye İnsan Hakları Vakfı (TİHV) İstanbul Temsilcisi Dr. Şükran İrençin , 
        Türkiye'de ölüm oruçları ve cezaevleri operasyonlarıyla başlayan ve birçok 
        kişinin ''ölümü veya sakat kalmasıyla sonuçlanan'' sürecin ''sanki hiç 
        yaşanmamış gibi'' davranıldığına dikkat çekerek ''Bu insanları kendi kaderine 
        terk edemeyiz'' dedi. Ölüm orucuna zorla müdahale sırasında uygulanan yanlış 
        yöntemler sonucu wernice korsakoff olan hastaların tedavisinin ''çok uzun 
        soluklu'' bir süreç olduğunu belirten İrençin, ''Bağış yapmakla iş bitmiyor, 
        vakfın gücü tedavilere yetmiyor, tüm aydınları ve kuruluşları katkıda bulunmaya 
        çağırıyoruz'' dedi. Türkiye'de halen F tipi cezaevlerinde 140 tutuklu ve hükümlü 
        ölüm orucunu sürdürüyor, aralarında cezaevlerindeki operasyonlarda 
        yaralananların da bulunduğu 280 wernicke korsakoff hastası ise tedavi edilmeyi 
        bekliyor. Adalet Bakanı Hikmet Sami Türk 'ün ''Ölüm oruçları hakkında basın da 
        bir şey yazmazsa, bunlar bir seneye kalmaz Türkiye'nin gündeminden düşer'' 
        sözleriyle ''gündemden düşmesi beklenen'' korsakoff hastalarının tedavisi için 
        uğraşan TİHV ise gönüllülerden ''yardım'' bekliyor. 
        Tedavisi kolay değil 
        TİHV İstanbul Temsilcisi Dr. İrençin, korsakoff hastalarının tedavisi için 150 
        bin dolar harcadıklarını, ancak vakfın başlattığı kampanya sonucunda ancak 40 
        bin dolar toplanabildiğini söyledi. Bu hastalara yardım için başlatılan 
        kampanyayı hep ayakta tutmak istediklerini söyleyen İrençin, şöyle konuştu: 
        ''Biz istiyoruz ki bu sorun yalnızca vakfın gündeminde değil, herkesin 
        gündeminde olsun. Bu insanlar ailelerinin sorumluluklarına terk edilmiş 
        durumdalar. Oysa el uzatılmayı bekliyorlar.'' Bağışta bulunmak isteyenler için 
        merkezi Ankara'da bulunan TİHV'nin hesap numarası şöyle: Vakıfbank, Yenişehir 
        Şubesi, Hesap No: 2001047 
        Hacer öğretmenin dramı 
        ''Hayata dönüş'' operasyonunda 12 mahkûmun öldüğü Bayrampaşa Cezaevi'nde 
        vücudunun yüzde 40'ı yanarak ''ölümden dönen'' 34 yaşındaki öğretmen Hacer 
        Arıkan 'ın tedavisi için ise en az 20 bin dolara ihtiyaç duyuluyor. Çünkü 
        operasyonda tüm yüzü, başı, elleri, sırtı ve bacakları yanan, sol akciğeri 
        sönen, kalça kemiği kırılan ve sağ ayağı 3 santimetre kısalan Arıkan'ın en az 
        sekiz ameliyat geçirmesi gerekiyor. Arıkan ise ''En azından ayak ameliyatım 
        yapılabilmiş olsaydı, gündelik hayattaki ihtiyaçlarımı tek başıma 
        giderebilirdim'' diyor. Dr. İrençin, Arıkan'ın tedavisi için en az iki yıl 
        sürecek yoğun bir ameliyatlar dizisi gerektiğini belirterek ''Yanıkların dışında 
        öncelikli olarak kalça kırığının yapılması lazım. Sadece oraya takılacak protez 
        ise 7 milyar lira'' diyor. Hacer Arıkan'ın geçirmesi gereken operasyonların 
        maliyeti çok yüksek olduğu için kendisine özel bir proje ürettiklerini ve 
        dosyasını yurtdışında da sivil toplum kuruluşlarına gönderdiklerini belirten 
        İrençin, ancak buralardan fazla miktarda yardım gelmediğini söyledi. 
        
        
        İpotek ve Seçenek... 
        Vedii BİLGET Em. Amiral 
        1970'ler, Kissinger 'ın öncülüğünde bir araya gelen general ve amiraller 
        Ridgeway Goodpaster, Taylor Lemnitzer ve Zumwalt 'ın oluşturdukları ''Konsantrik 
        Dış Çizgiler'' öğretisinin (doktrininin) geliştirildiği yıllardı. Küresel 
        ''Konsantrik Dış Çizgiler'' içinde Güneydoğu Asya, Avrupa güvenliği ve Ortadoğu 
        sorunları birbirleriyle ilişkilendiriliyordu. Üstelik, Birleşik Amerika'yı 
        kaygılandıran ''Doğu'' tanımı da açılıyor, bunun yalnızca Doğu Avrupa olmadığı, 
        ''çıkarlara zarar getirebilecek tüm sosyo/ekonomik ve politik gelişmelerin 
        kaydedildiği en genel anlamda Doğu'' olduğu vurgulanıyordu. Daha sonraki 
        yıllarda bu öğreti Brzezinski tarafından geliştirildi ve SIOP (Birleştirilmiş 
        Tek Harekât Planı) ile uylaştırılarak merkezi alanı tümüyle Ortadoğu'ya 
        kenetlendi. 
        Irak yönetiminin 1970 Martı'nda Peşmergelere özerklik vermesinin ardından 
        Kürtlerin Kerkük- Musul petrolleri üzerinde hak öne sürmeleri bu süreçle 
        çakıştı. 
        Molla Mustafa Barzani 'ye bağlı İsa Suvar ve Osman Kadı gibi şoven Kürt 
        milliyetçilerinin Türkiye'nin güneydoğusunda etkinlik kazanmaları da aynı 
        dönemin verisiydi. Suruç ve Nusaybin'de önemli gelişmeler gözlenirken San 
        Francisco Başkonsolosumuzun Mıgırdıç Yanıkyan adlı bir Ermeni tarafından 
        öldürülmesiyle başkaca sorunlar daha açılıyordu Türkiye'nin başına. 1974'te 
        Barzani ve Irak hükümeti güçleri arasında başlayan savaşla birlikte ülkemiz bu 
        kez Kıbrıs'taki gelişmelerle kuşatılmıştı. 
        Üstelik, Türkiye'ye açıkça ''Arka bahçemiz'' diyen General P. Kaplan 'ın 
        CIA'daki kardeşi Ralph Kaplan 'ın, Kürt ve Ermeni yurtlarına ilişkin haritaları 
        basına sızdırması da aynı sürecin yansımasıydı. Irak ve Sovyetler'deki bu etnik 
        toplumların yurt haritalarına, Türkiye'nin Kuzey ve Güney illerinin birçoğu 
        dahil edilmişti. 
        1978 yılında UNESCO'nun kültürel kimlik kavramına yanaşımı değişti. Temelde SSCB 
        bayrağı altında toplanmış ulusların Moskova'ya karşı dirençlerini uyandırmak 
        için geliştirilen yeni yaklaşım, antropolojik kimlik arayışını öne çıkardı. Bu 
        gelişme, SSCB'deki uluslardan çok, Türkiye'ye yönelik Ermeni ve Kürt 
        ayrılıkçıları harekete geçirdi. 
        Kendilerini ulusal bir küme olarak değil etnik azınlık olarak öne sürmeye ve 
        UNESCO'dan destek aramaya yöneldiler. Bu destek, büyük oranda mali bakımdan da 
        gerçekleşti. Azınlıkların kültürel birikimini yansıtacak basılı ve görsel 
        ürünler yaratılmasına UNESCO maddi katkıda bulundu. Ayrılıkçı şiddetin adı da 
        ulusal kurtuluş mücadelesi olarak belirdi. Ne ki, dönemin hükümeti, o süreçte 
        yurt genelinde süregiden anarşi olayları ile bu gelişmeleri ayrı olarak 
        yorumlamak ve önlem almak konusunda tümüyle duyarsız kaldı. Hatta adının PKK 
        (Kürdistan İşçi Partisi) olmasından dolayı, ayrılıkçı şiddet örgütünü Marksist 
        bir oluşum olarak görmek aymazlığında bile bulunuldu. 
        Oysa, Marx ve Engels 'in ayrılıkçılık ve federalizme tümden karşıt olduklarını 
        bilmemenin göstergesiydi bu. ''Ulusların kendi kaderlerini tayin hakkı'' 
        kavramı, ayrılıkçılığın değil, ulusal azınlıkların çoğunlukla tümleşmesinin 
        yöntemiydi Lenin 'in uygulamalarında. Sol kesimin kimi unsurları da bunun hiç 
        ayrımında olmadan Kürt ayrılıkçılarını soldan bir unsur sayma densizliğine 
        düştüler. 
        Bu salt Türkiye'de değil, sınırlarımızdaki Irak, Suriye, İran vb. ülkelerde de 
        yanılgılara neden oldu. Kültürel kimlik kavramının UNESCO tarafından yeniden 
        yorumlanış biçimi, azınlıkların siyasal kimlik arayışının ve bu yolda şiddet 
        eylemleri sergilemesinin anahtarı olmuştu artık. Hem yalnızca bölgemizde değil, 
        dünya genelinde de. Baskın siyasal güçler, bu yeni biçimlenmiş kümeleri kendi 
        yayılmacı amaçları doğrultusunda kullanmakta etkinleşeceklerdi artık. 
        1980'lerde, ''Konsantrik Dış Çizgiler'' in SIOP ile tümleştirilmesi yeterli 
        olmamıştı. 
        Mehmet Ege 'nin Paris'te ''Macar Durumu'' na atıfta bulunulmasından kısa bir 
        süre sonra, 22 Temmuz 1988 tarihli Cumhuriyet gazetesinde olayı irdelemiştik. 
        Sınırlı bir NATO Araştırma Grubu önünde savlanan Macar Durumu, çok özel ve dar 
        anlamıyla büyük bir ekonomik çöküntü içindeki Macaristan'ın Rutenya'yı ilhak ve 
        Transilvanya'yı paylaşım yöntemiydi. Savlanan Durum'un tanımında, Hitler 'in 
        Wotan Projesi'ne uranyum kaynakları sağlamaktan, 193'in bir altın pengosunun 
        giderek 130 trilyon kâğıt pengoya eşitlenmesine varan enflasyondan bir egimilyar 
        bilyonik pengonun dolaşıma sürülmesine değin birçok veri irdelenmişti. 
        Sonra Türkiye ele alınmış ve Özal süreci enflasyonu ile Lübnan'a ayrıcalık ve 
        bağımsız vilayet statüsü veren Beyoğlu Protokolü'ne değinilmişti. Bu tarihten 
        başlayarak Türkiye bir ''etkilenme süreci'' bağlamında yorumlanmış ve tüm 
        uyarılarımıza karşın, 1990'larda Irak sorununa kilitlenmişti. Dahası, Macar 
        Durumu uyarınca 1965'lerde olduğu gibi Kürtlere Türkiye'ye bağlı bir özerlik 
        verme ve Kerkük-Musul'u bu yolla denetleme önerileri gündemlenerek. 
        Ve elbete, aynı anda Türkiye içinde ayrılıkçı terör eylemlerinin 
        alevlendirilmesi ve neredeyse bir iç savaş eşiğine vardırılmasıyla. Bu konuyu 
        gelecek yazımda sonuçlandıracağım ve Atatürk 'ün Türk ordusuna son mesajıyla 
        ''seçenek saptamada yetkinliğini belirteceğim.'' 
        
        
        'Tanrı Uludur' 
        Ahmet ARPAD 
        ''Bize Kuran dersi veren okul müdürümüz Niyazi Bey sınıfı İstanbul Operet 
        Heyeti'nin temsillerine götürürdü... Sultan Reşat'ın başmüezzini İsmail Hakkı 
        Bey de bu operetin çalgılar topluluğunu yönetirdi...'' 1910 doğumlu babam Burhan 
        Arpad' ın bu sözlerini arada sırada anımsıyorum. Günümüzde din adına konuşan 
        sorumlu ve yetkili kişilerin neler yaptığını gördükçe de ''Demek ki 80 yıl 
        önceki din adamları aydın görüşlü insanlarmış'' diye düşünüyorum. 
        Hüzünleniyorum. 
        Adında 'demokrat' kelimesi olan parti, 1950 Mayısı'nda yönetimi ele alır almaz 
        yaptığı ilk iş, Türkiye'de Türkçe okunan ezanı Arapça okutmaya karar vermek 
        olmuştu. O günleri yaşamış olan insanlar, ''Her şey ezanın tekrar Arapça 
        okunmasıyla başlamıştı'' derler. Günümüzde tarikatların hortlamasının, 
        gericilere ödünler verilmesinin, ''Şeriat isteriz'' bağrışmalarının ilk 
        tohumlarının 16 Haziran 1950 tarihli kararla atılmış olduğu söylenir. Cumhuriyet 
        tarihinde geriye baktığımızda, Atatürk devrimlerinden ve laiklikten uzaklaşmanın 
        ilk adımlarının gerçekten 1950'li yıllarda atıldığını görürüz. 
        Atatürk , Türkiye Cumhuriyeti'nde İslam dinine inanan bireyler, dünya işleri 
        dışında olup bitenleri de anlasın istemişti. İlk adım olarak da ezan 
        Türkçeleştirilmişti. Türkçe ezanı Süleymaniye Camisi başimamı, tenor sesli Hafız 
        Kemal 'den dinlemiş olan Atatürk, coşkuyla vermişti bu kararı. 1932 yılı sonunda 
        ülkenin tüm minarelerinden ''Tanrı uludur'' seslenişi, çağrısı yükseldi! 
        Tanrı uludur, Tanrı uludur 
        Şüphesiz bilirim, bildiririm 
        Tanrı'dan başka yoktur tapacak... 
        Arapça ''Allahu ekber'' yerine Türkçe ''Tanrı uludur'' un minarelerden 
        yükselmesi, ne yazık ki sadece bir yirmi yıl gerçekleşti. Türkiye'de yığınların 
        kafası işlesin istemeyenler ''Allahu ekber'' e sarıldılar. Atatürk'ün partisi 
        CHP de sesini çıkarmadı. Demokrat Parti yönetimi belki bir on yıl sürdü ama, 
        Atatürk'ün yaptıklarının hızla yok edilmesine yetti de arttı bile. Ardından 
        gelen 27 Mayıs devrimine özellikle aydınlar sevindi. Gerçekten de geriye 
        baktığımızda son yarım yüzyıl Türkiyesi'nde 27 Mayıs ''yıldızın parladığı'' tek 
        andır! Düşünce özgürlüğü gelişecek, geriye gidiş duracak diye umutlanan bir avuç 
        yazar, 1960 Temmuzu'nda Türk Dil Kurumu kurultayına getirdikleri bir öneri ile 
        ''Ezan yine Türkçe okunsun!'' dediler ve düş kırıklığına uğradılar. 27 Mayıs 
        çabucak unutuldu. Ardı ardına camiler açıldı, Arapça ezan daha iyi duyulsun diye 
        minarelere güçlü hoparlörler takıldı, imam-hatipler mantar gibi bitti, 
        tarikatlar palazlandı, dinci ile politikacı kucak kucağa oturdu, takkeli, 
        takunyalı iktidara koştu, ''Ben Atatürkçüyüm'' diyenler hızla arttı. ''Aydın'' 
        kisvesi altında kimi yazar-çizer takımı, numaracı cumhuriyetçi 
        bilinçli-bilinçsiz emperyalistle şeriatçının oyununa destek verdi. Sonra 28 
        Şubat geldi. Ancak o gün sinmiş birileri ''kış uykusuna yatmış ayılar'' örneği 
        uyanacakları anı bekliyor gibi. 
        27 Mayıs'ın ardından bir avuç düşünürün ''Ezan yine Türkçe okunsun!'' girişimini 
        günümüzde tekrarlayacak yürekli aydınlarımız nerede? Konuyu Meclis'e getirecek 
        onurlu milletvekilleri, ödün vermeyen bakanlar da mı yok? 
        Ezanın Türkçesinden, ''Tanrı uludur'' un açık ve aydınlık seslenişinden kim 
        korkar? Şeriatçıdan başka! 
        
        
        KTÜ yetkililerinden ilginç savunma : 1983'te bir günde 9 bebek kaybetmiştik 
        Bebek ölümleri olağan! 
        Soruşturma başlatıldı Karadeniz Teknik Üniversitesi Tıp Fakültesi Farabi 
        Hastanesi'nde 3 gün içinde 9 bebeğin ölmesi üzerine Trabzon Cumhuriyet 
        Başsavcılığı soruşturma başlattı. Güler ailesi adaletin hesap sormasını istedi. 
        AHMET ŞEFİK 
        TRABZON - Karadeniz Teknik Üniversitesi (KTÜ) Tıp Fakültesi Farabi Hastanesi 
        Yenidoğan Yoğun Bakım Ünitesi'nde üç gün içinde 9 bebeğin ölmesi üzerine Trabzon 
        Cumhuriyet Başsavcılığı soruşturma başlattı. Hastane yetkilileri ölüm 
        olaylarının doğal olduğunu savundu. Tıp Fakültesi Dekanı Prof. Dr. İbrahim Özen 
        , bağımsız bir bilim kurulu denetimine açık olduklarını söyledi. Bebeklerini 
        yitiren Orhan-Emine Güler çifti ihmal olması halinde adaletin hesap sormasını 
        istedi. 
        KTÜ Tıp Fakültesi Farabi Hastanesi'nde 7-8-9 Mart günleri yaşam destek sistemine 
        bağlanan 9 bebek yaşamını yitirdi. Ölümlerin üst üste gelmesi, yoğun bakım 
        ünitesi ve bu ünitede hastalara müdahale biçimini tartışma gündemine oturttu. 
        Ölümlerin ünite sorumluları ve çalışanların ihmalinden kaynaklandığı ileri 
        sürüldü. Ünitenin sorumlusu Doç. Dr. Yakup Aslan da, ilk açıklamalarında, bebek 
        ölümlerinin aşırı yoğunluk ve cihaz yetersizliklerinden kaynaklandığını öne 
        sürdü. 
        Aslan, yoğunluktan dolayı servis dezenfeksiyonunun bir ay geciktiğini açıkladı. 
        Ölümler üzerine servis geçici olarak kapatıldı. 
        Bebek ölümlerinin kamuoyuna yansıması üzerine Tıp Fakültesi Dekanı Prof. Dr. 
        İbrahim Özen başkanlığında olağanüstü bir toplantı yapıldı, olayın nedenleri 
        tartışıldı. Ölümlerden kendilerinin sorumlu olmadığını öne süren Aslan, 
        Hacettepe Üniversitesi'nden Yenidoğan Derneği Başkanı Prof. Dr. Gülşen Erdal 'ın 
        kendisini aradığını, ''Bunlar olağan şeyler. 1983'te biz bir günde 9 bebek 
        kaybettik. Bize elinizdeki bilgileri gönderin, biz de inceleyip gerekli 
        açıklamaları yapalım'' dediğini söyledi. KTÜ Tıp Fakültesi Dekanı Prof. Dr. 
        İbrahim Özen, olayın çok üzücü olduğunu, dekanlık olarak soruşturma 
        başlattıklarını açıkladı. KTÜ Rektör Yardımcısı ve Enfeksiyon Kontrol Komitesi 
        Başkanı Prof. Dr. İftihar Köksal da, yoğun bakım ünitelerinde yatan hasta 
        bebeklerin vücut kapasitelerinin yetersiz olduğunu, bu nedenle yaşam destek 
        ünitelerine bağlandıklarını belirtti. 
        Yaşamını yitiren 9 bebekten 2'si Trabzon'da, 7'si ise bölgedeki illerde toprağa 
        verildi. 
        
        
        
        
