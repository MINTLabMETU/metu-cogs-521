                       
        Hanene Ay Doğacak
        Şebnem İşigüzel
           1993
           
             ÖYKÜLER
                   
        
        BENİMLE ÖLÜR MÜSÜN?

        Yüksekçe bir binanın tepesinden kendinizi atmak üzeresiniz: Aşağıya şöyle bir baktınız. Matematikten benim gibi nefret etmiyorsanız yere düşüş hızınızı, zamanı, kimi şeyleri hesaplamışsınızdır. Psikopatlık eğiliminiz varsa - ki yüksekçe bir yerden kendinizi atmayı düşünüyorsanız eğilimden söz etmek anlamsız, psikopatsınızdır- bedeniniz hızla yere çarptığında kalbinizin kısa sürede duracağını, kafatasınızın ortadan ikiye ayrılacağını, kan basıncıyla ciğerlerinizin patlayacağını, kemiklerinizin ise porselen gibi ufalanacağını düşünmüşsünüzdür. Duygusalsanız, - neden duygusallığınıza yakışacak biçimde bir avuç uyku hapı içerek intihar etmiyorsunuz ki- parçalanan bedeninize insanların nasıl acıyla bakacağını aklınızdan geçirmişsinizdir. Sonra intihar etmek, daha doğrusu ölmek isteme nedeninizi düşünmeye başlamışsınızdır. Bazı insanların acı çekip yaptıklarından pişman olmasını istiyorsanız, ölmek için geçerli nedeniniz yok demektir. Yok, yaşam size sürekli yıkımlar getirdiyse ve siz artık buna dayanamıyorsanız, bu tartışılır. Yalnızca ölmek istiyor ve ölümün yüceliğine inanıyorsanız nedeniniz geçerlidir.
        Bu ön düşüncelerden sonra ölüme çok yaklaştıysanız "sessizliği" duyarsınız, kulaklarınızda bir uğuldama varsa bu tansiyondandır ve intihardan son anda vazgeçebileceğinizin işaretidir. Şimdi dev bir TV ekranından şehrin görüntüsünü sessiz bir film gibi izlemektesinizdir. Oysa aşağıdaki caddeden yüzlerce araba gürültüyle geçiyor, klakson çalıyor olabilir. Ama inanın bana tüm bunlar sizin duyduğunuz sessizliği bozamaz. Bana kalırsa insan yere düşene kadar bu sessizliği hisseder.
        Bedeniniz hızla yere çarptığında çıkan sesten sonra da çirkin gürültüleri duymadan huzur içinde ölüverirsiniz. Tabii kısa bir süre dağılan beyninizin, duran kalbinizin, patlayan ciğerlerinizin sızısını duyacaksınız. Atlayışınız iyiyse ölmeniz uzun sürmez.
        Ölmekten son anda vazgeçmiş olsaydınız bu kararınızla birlikte dev bir TV ekranından sessiz film gibi izlediğiniz şehrin gürültüsünü birdenbire duyuverecektiniz.
        Tıpkı şimdi bana olduğu gibi.
        Kendimi ölüme ilk kez çok yakın hissettiğimde yirmi bir yaşındaydım. Bir örgüte üyeydim ve barındığımız evin çevresi polis tarafından sarılmıştı. On kişiydik. Dışarıdaki üniformalılar bizim on katımız olmalıydılar. Korkuyorduk.  Sırtlarımızı nemli duvara dayamış, kesik ve hızlı hızlı soluyorduk. Polis arabalarının ürkütücü mavi ışığı pencerelere gerdiğimiz naylonların arasındaki deliklerden odaya düşüp yüzlerimizde, ellerimizde, nemli duvarlarda dolaşıyordu. Mavi ışık toplarının odada yarattığı aydınlıkta çürük döşemeler üzerine salyangozların çizdiği yaldızlı yolları görüyordum. Bu evin küf kokusunu, soğuk ve sevimsiz yüzünü, boyasız kapılarını seviyor değildim. Ben sadece nemden dolayı bu evde yaşamayı tercih eden salyangoz ailesinin duvarlarda ve döşemelerde bıraktığı yaldızlı yollara âşıktım. Gün batımı evin içine güzel bir ışık düşerdi. Ben o saatlerde eve gelip onların iç içe geçmiş yaldızlı yollarını izlerdim. Bu arada hırıltılı bir ses, megafondan, "Çevreniz sarıldı!" diye bağırıyordu. Teslim olmasına olurduk da üniformalılar bunu istemiyorlardı. İşlemiş olduğumuz suçlar, ne idam edilmemize, ne de ömür boyu hüküm giymemize uygun değildi. "Polisin teslim ol çağrısına uymayarak açılan ateş sonucu..." gibi bir bahaneyle ölmemiz onlar için en uygunuydu. İçimizden birisi "Teslim oluyoruz!" diye bağırdı. İşte ateş o zaman açıldı. Onlarca kurşun boşlukta fazla oyalanmadan hedeflerini buldu. Arkadaşlarımın acı çeken yüzlerini gördüğümde, çığlıklarını ve silâh seslerini duyamadığımı fark ettim. "Sessizliği" ilk o anda hissettim. Sonra birden iniltiler ve telsiz sesleri kulağımda uğuldamaya başladı. Ben yaralanmıştım. Her yer kan içindeydi. Kanlar salyangozların yaldızlı yolları üzerinde ince çizgiler çiziyordu. Gözlerimi kapadım. Ben kan göremem. Beni kan tutar...
        On yaşındaydım. Babam beni sık sık ava götürürdü. Ava gitmek istemezdim. Zorla götürürdü. Silâhların korkunç gürültüsü içimi ürpertirdi. Babam usta bir nişancıydı. Hedefini ıskaladığı zaman -ki bu pek nadirdi- mutluluktan uçardım. Her şeyden kötüsü babamın vurduğu hayvanları bana toplatmak istemesiydi. Çoğu kez çalıların arasındaki kanlı hayvan bedenlerini görmezlikten gelir, babama bulamadığımı söylerdim. Sinirlenirdi. Bir keresinde irice bir tavşan vurmuştu. Hayvan 8-10 metre ileride yol üzerinde yatıyordu. Bana onu getirmemi söyledi. Tavşanın yanına gittim. Gri tüyleri kan içindeydi. Soluk alıp veriyordu, ölmemişti. Kendimi kötü hissettim. Babam arkamdan seslendi:
        "Hadi getirsene tavşanı."
        Yapamazdım.
        Beni korkutmak için iki el ateş etti. Tavşan kan içindeydi ve hâlâ soluk alıp veriyordu. Onu babamın yanına götüremezdim. O sırada babam yanıma gelip şiddetli bir tokat attı. Bir eliyle çenemden tutup yüzümü tavşana doğru çevirdi. Bağırarak şimdi hatırlayamadığım birşeyler söyledi. Sonra iki elini tavşanın kurşun yarasından sızan kanlara bulayıp yüzüme sıvazladı. Yüzüm, ellerim, saçlarım kan içindeydi. Kaçmaya kalkarsam beni vuracağından emindim. Kötü bir kan kokusu duyuyordum. Ellerimdeyse pis bir kızıllık vardı. Sonra bayılmışım. Yıllar sonra bile saçlarımın kandan kaskatı olduğu duygusuna kapılırım.
        Baskından sonra hepimizi, saman balyası gibi, bir ambulansın içine attılar. On kişiden sekizi ölmüştü. Ben ve bir arkadaşım ağır yaralı olarak kurtulmuştuk. O zaman, yani onlarca kurşun üzerimize yağarken ölümü düşünmüştüm. Yıllar sonra pek çok kez o baskında ölmeyi ne çok istemiştim. Hadi o baskında ölemedim, keşke onunla birlikte ölümü seçseydim. Ben onu çok sevmiştim. Benimle ne kadar mutlu olursa olsun ölüme hep yakındı biliyorum. Ecelini bekleyecek kadar zavallı değildi. Ölümle randevusunu kendisi vermek istiyordu. Öyle de yaptı. Ne ölüm, ne de o, fazla beklemediler.
        Onunla ben farklı şehirlerde yaşamak zorundaydık. Sık sık küçük kaçamaklar yapardık. Bir aile evinde pansiyoner olarak kalıyordu. Saçları bal rengindeydi. Gözlerinin renginiyse unuttum. Öyle uzun boylu değildi. Küçücük göğüsleri vardı. Yatakta hep birşeyler anlatırdı. Şimdi en çok teninin yumuşaklığını ve tatlı yalanlarını özlüyorum. Sevişirken yatağın çevresinde mumlar yanardı. Ben içindeyken yüzü ne güzel olurdu. Tüm kadınlar gibi gözlerini kısmaz, faltaşı gibi açardı. Öyle yapmacık garip iniltiler de çıkarmazdı. Yalnızca gülümserdi. Sevişmemizin sonunda kalkar tüm mumları söndürürdü. En çok sevdiği şeylerden birisiydi mum kokusu. Bazen da durup dururken ağlardı. Nedenini söylemezdi. Ben de sormazdım. Yalnızca aptalca şeyler söylerdim:
        "Takma, unutmaya çalış..." gibi.
        Koltuğumun altına girip uyurdu. Gece elimi usulca yanaklarında gezdirirdim, ağlıyor mu diye. Benden on iki yaş küçüktü. Bazen düşünürdüm, "Korunmaya ne kadar muhtaç" diye. Oysa o zaman da biliyordum benden daha güçlü olduğunu. Bir keresinde yine seviştikten sonra mumları söndürmüş, bir an önce ölmek istediğini söylemişti. Şaşırmıştım. Sonra ölümün de yaşamın başlangıcı gibi doğal bir şey olduğunu söylemişti. Yaşıyorduk, ama tek düze, öylesine yaşıyorduk. Zaten maceralı bir yaşam sürsek ne değişirdi ki... İnsanları kendisi de dahil olmak üzere Tanrının yer yüzüne dizdiği kurşun askerler olarak görüyordu. Tanrı biz kurşun askerleriyle kafasına göre oynuyordu. Bazen savaştırıyor, bazen barıştırıyor, bazen zengin, bazen yoksul ediyordu. Ara sıra sorardı: "Kimbilir benim ölümümü Tanrı nasıl hazırlamıştır?" diye. "Sen ona boyun eğmediğin için yer yüzünde olan son insan olacaksın," derdim, gülerdi. Ne güzel günlerdi...  Kendisi de Tanrısının bahşedeceği ölüm üzerine hikâyeler uydurup eğlenirdi. Tanımadığı insanların cenaze törenlerine gider, tebrik eder gibi başsağlığı dilerdi. Son buluşmamızda emindim, artık ölüme çok yakındı. Yanından ayrılmadan önce ölümden söz etmeye başladı: "Yorulmuş da uykuya dalmış gibi ölmek istiyorum," dedi. O, uzun uzun konuşurken beni de birlikte ölmemiz için ikna etmeye çalıştığını fark ettim. Başlangıçta ölümünün ardından fazla üzülmemem için avutucu şeyler söylerdi. Çok öncesinde de kendisinin bir gün apansız intihar edeceğine beni inandırmaya çalışırdı. O gece bana,
        "Benimle ölür müsün?" demişti.
        Bunu sanki "Benimle birlikte yaşar mısın? Benimle evlenir misin? Benimle sevişir misin? Benimle gelir misin? Benimle yürür müsün?" der gibi söylemişti.
        "Benimle ölür müsün?.."
        Ben yine aptalca şeyler söyleyip çıkıp gitmiştim. O gece intihar edeceğinden emindim. Yalnızca, hangi yolu seçeceğini merak ediyordum. İstasyonda tren beklerken "Onunla birlikte ölmeme engel olan şey nedir?" diye düşündüm. Kendimi rayların üzerine atıp parçalansam ne değişirdi ki...
        Üstelik artık o da olmayacaktı. Yapamadım, büyük yalnızlığımı terk edemedim. Ertesi sabah ölüm haberi geldi. Bileklerini kesmiş. Önce polisin ilgili ilgisiz pek çok sorusuna yanıt verdim. Yaşlı ev sahibi pudrayla beyazlatılmış yüzüne ağlamaklı bir ifade yerleştirip "Hayat dolu bir kızdı, intihar etmesi imkânsız," gibi basmakalıp şeyler söyledi.
        İşgüzar gazeteciler ise günlüklerini ve nereden bulmuşlarsa benim çektiğim çıplak fotoğraflarını almışlar. Birkaç gazetede bu fotoğraflarla birlikte abuk sabuk haberler çıktı. Kimseye onun ölüme olan yakınlığını anlatmak gibi bir zorum yoktu.
        "Ölmeyi uzun zamandır düşünüyordu. Ölmek doğmak kadar doğaldı onun için..." gibi şeyler söylesem bunlardan kim anlardı.
        Cenaze töreni güzel oldu. O gün hava güneşliydi - oysa o yağmurlu olmasını isterdi - . Onu öyle tabutun içinde elleri göğsüne kavuşturulmuş yatıyor görünce ağladım. Sonra onu ne çok özleyeceğimi düşündüm.
        Daha sonra başka kadınlarla sevişemedim. Yanan mumları söndüremedim. Bazen ölmediğini düşünüp telefonunu çevirdim. Hatta ona mektup bile yazdım.
        "Benimle ölür müsün?" dediğinde onunla ölmeliydim.
        Sonra ölmeyi denedim, başaramadım.
        Aptal psikoloğum da ölümü beynimin dehlizlerinden kazımaya çalışıyor. Bunu başarabilirse uluslararası sempozyumlarda meslektaşlarına gururla anlatacağı bir başarısı olacak. Bugün de intihara teşebbüs ettiğimi öğrenirse kimbilir nasıl sinirlenir. Belki bütün randevularımızı iptal eder.
        Tüm bu düşüncelerden sıyrılıp kontağı çevirdiğimde on beş dakika geç kalmıştım. Sabah saatlerinde beş dakikalık gecikme bile pek çok insanın yaşamını allak bullak edebilir. Şimdi otobüsü ne kadar hızlı sürersem süreyim, birinci durağa gelene kadar genç çilli doktor hastaneye geç kalmış olur. Meslek sevgisi ve aptallığından dolayı birikmiş hastaları yüzünden öğle tatili aksar. Öğle yemeğini kokmuş ton balıklı bir sandviçle geçiştirir. İkinci durağa gelene kadar geçen yirmi yedi dakikada da yeşil mantolu fıstık çoktan tıklım tıklım otobüslere binip aktarmalı olarak gitme kararını vermiştir bile. Şimdi nefes ve ter kokularından bulanan midesini sonradan edindiği görgüsü ile kontrol etmeye çalışıyordur. Otobüsten iner inmez bir köşeye kusar. İnsanın, çoğunluğu boka dönüşmek üzere midesinden barsaklarına gidecek olan bulamacı ağzından çıkarması kadar kötü bir şey olamaz.
        İkinci durağa geldiğimde yeşil mantolu fıstık görünürlerde yoktu. Tıka basa dolu bir otobüsün içinde midesini kontrol etmeye çalışıyor olmalıydı.
        Üçüncü durakta bekleyenler için değişen hiçbir şey yoktur. Hepsi yaşlıdırlar ve çarşamba günleri buluşup gezmeye çıkmak onlar için büyük mutluluktur. Dört kişidirler -yüzü felçli olan da onlarla birlikte geliyorsa beş- . Otobüse kaplumbağa hızıyla binerler. - Bu arada yeşil mantolu fıstık tıka basa dolu otobüsten inmiş midesindekileri çıkartıyordur. - Gençliğinde kamyon şoförü olduğunu söyleyen, motordan gelen sesleri dinledikten sonra tavsiyelerde bulunur. Ardından da kaç kez dinlediğimiz bir anısını anlatmaya başlar. Arkadaşları sözünü yarım bırakması halinde bildikleri sonu merak eder gibi heyecanla onu dinlerler.
        Sen bir sonraki duraktan binersin.
        Bugün bal rengi saçlarını omuzlarına dökmüşsün. Şimdi hasta oğlunu alıp otobüse bineceksin. Bana bakıp hafifçe gülümseyeceksin. Oğlunun hastalığı ne bilmiyorum, ama gelecek haftadan başlayarak sürekli hastanede kalması gerektiğini sen genç çilli doktorla konuşurken duydum. Onun hastalığı sana acı veriyor. Son durağa kadar - yani yirmi dakika- beş ihtiyar, genç çilli doktor, sen ve hasta oğlun birlikte gideceğiz.
        "Ben seni seviyorum". Sana bu koca şehirde ne yaptığımı, neleri sevdiğimi, neleri özlediğimi anlatan imzasız mektupları yazan da benim. Hava kararınca evinin önünden geçip ışığını yanıyor görüp mutlu olan da. Bunu sana açıklamaya hiç niyetim yok. Seninle birlikte yaşamayı, sırtını sabunlamayı, seni yemek yerken izlemeyi, fotoğraflarını çekmeyi, içine girmeyi, delicesine öpmeyi hayal etmiyorum. "Ben seni seviyorum". Sadece seviyorum. Bu karışık dünyada senin yaşadığını bilmek beni mutlu ediyor. Senin bütün öykünü biliyorum:
        Bir keresinde uyku ilâcı alarak ölmek istediğini, seni terk edip giden kocandan sonra başka hiçbir erkekle yatmadığını, oğlunu kaybetmenin senin için de bir son olacağını biliyorum. (Bu kez nasıl ölmek istersin?)
        Ya şu beş ihtiyara ne demeli?..
        Hepsi ölmek istiyorlar. Birisi onların yaşamlarını noktalayıverse... En büyük dilekleri bu. Anılarını tekrar tekrar anlatmaktan, geçmişi hatırlamaya çalışmaktan, romatizmalarından, tutmayan kollarından, görmeyen gözlerinden artık kurtulmak istiyorlar. Üstelik hepsi şimdiye kadar birer kez ölmeyi denemişler -beyaz gür saçlı hariç-.
        Şapkalı ve siyah gözlüklü... Karısının ölümünden sonra kendisini pencereden atmak istemiş.
        En şişmanları... Şizofren sevgilisi çekip gittiğinde kendisini vurmaya kalkmış.
        Eskiden kamyon şoförü olduğunu söyleyen... Borçlarını ödeyemeyince havagazını açık bırakmış.
        R harflerini söyleyemeyen... Bilek damarlarını ısırarak koparmayı başarmış. Hastaneye zamanında götürüldüğü için şimdi yaşıyor.
        Beyaz gür saçlı olansa ölmeyi hep düşünmüş, ama daha çok öldürülmeyi istemiş.
        Genç çilli doktora gelince... Hastalığı - şizofren- gittikçe ilerliyor. İki gün önce kendisini Fransız İhtilâlinin ortasında gördüğünden beri biliyor ki altı aya kalmaz bir akıl hastanesinde olacak. Ölüme en yakın o...
        Küçük çocuk, sen ölüm ne demek bilmiyorsun bile. Ama hastasın, üstelik çok acı çekiyorsun. Ölümü sana anlatmak gerekirse, hiç acı çekmemek... Yıllarca Tanrının bizim için meleklerine "öldür" emrini vermesini bekleyecek değiliz. Hepimiz ölmek istiyoruz. Yaşamak isteyenleri öldürmek gibi bir şey, ölmek isteyenleri yaşamaya zorlamak.
        Sağdaki kanyona giden yola sapıyorum. Kimse ses çıkarmıyor. Beş yüz metre sonra yol uçurumla bitiyor, bunu biliyorlar. Hızlanıyorum. Yol üzerindeki banketlere çarpıp havaya uçuruyorum onları. Hepsinin yüzünde bir rahatlık var. Aklıma aptal psikoloğum geliyor. Onun için üzülüyorum. Uluslararası sempozyumlarda meslektaşlarına gururla anlatacağı bir başarısı olmayacak.
        Aynadan bütün yüzleri görüyorum. Gülüyorlar. Kahkahalarını, otobüsün hırıltısını duyamıyorum. İşte yine o "sessizlik."
        Onunla göz göze geliyoruz. Saçlarını gülerek savuruyor. Ben bütün gücümle gaza basıyorum.
        Ölüm bizi çağırıyor.
        Mavi otobüsüm birazdan boşlukta hızla yol alacak.
        "Sevgili ölüm hepimiz seninle tanışmaktan büyük mutluluk duyacağız."
        
        HANENE AY DOĞACAK

        Yattığım yerden gök yüzünü görüyorum. Gök yüzü yıldızsız. Hava yarın kapalı olacak. Belli de olmaz ya, bazen böyle gecelerin sabahları günlük güneşlik olabiliyor. Toprağın kokusu geliyor. Unutmuşum pencereyi kapatmayı. Şimdi gelir birisi, sorması gerekliymiş gibi: "Geçti mi başının ağrısı?" der. Sesimi çıkarmam, uyudu sanırlar. O zaman pencereyi de kapatır gider.
        Sofrayı kaldırıyorlar. Tabak, çanak, bıçak, çatal sesleri içimi kıyıyor.
        
        
        