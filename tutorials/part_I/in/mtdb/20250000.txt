                       
        
        
                
             haber
                   
             Türkiye ve KKTC, bütünleşme yönünde önemli kararlar alarak, Kıbrıs sorunu çözülmeden Kıbrıs Rum Kesimi'ni tam üye almaya hazırlanan Avrupa Birliği'ni (AB) uyardı. Ankara'da gerçekleşen Ortaklık Konseyi toplantısında iki ülke Adalet, İçişleri, Gümrük ve Maliye mekanizmalarını uyumlu hale getirecek anlaşmalar imzalandı. KKTC vatandaşlarının önkoşulsuz Türk vatandaşı olmasının önü açılırken, uluslararası arenada tanınmayan KKTC'li sporcuların da müsabakalara Türkiye bayrağı altında katılması benimsendi. 
             Fatih, Haliç ve Kültür üniversitelerinde, 2002 - 2003 eğitim ve öğretim yılına törenle başlandı.
             Açış konuşmasını Mütevelli Heyeti Başkanı Prof. Dr. Gündüz Gedikoğlu'nun yaptığı Haliç Üniversitesi'ndeki törende Rektör Prof. Dr. Ahmet Yüksel de 4 yıl önce 49 öğrenciyle yola çıkan üniversitede bu eğitim döneminde öğrenci sayısının 1100'e çıktığını belirtti.
             Fatih Üniversitesi'nde düzenlenen törende de rektör Prof. Dr. Turgut Balkaş, üniversitenin akademik akreditasyonunun tamamlanması için derslerin kredi ve içeriklerinin Batı ülkeleriyle aynı düzeye çekildiğini vurguladı.
             Kültür Üniversitesi'nin Şirinevler'deki kampusunda düzenlenen yeni akademik yılın açılışında konuşan üniversitenin Mütevelli Heyeti Başkanı Fahamettin Akıngüç, bu yıl 3 bin öğrencinin okuyacağı üniversitenin 6. yaşına girdiğini söyledi.
             Bazı partilerin seçim kurallarını ihlal ettiğini öne süren araştırmacı Tarhan Erdem, ay - yıldızın, parti amblemi olarak kullanılamayacağını öne sürdü. Ay ve yıldızın Türk bayrağını temsil ettiğini söyleyen Erdem, "Parti de bunu amblemi alarak kullanamaz çünkü Türk bayrağıdır. 298 sayılı kanun böyle yazıyor" dedi. Bunu değerlendirecek olan kurumun Yüksek Seçim Kurulu (YSK) olduğunu da söyleyen Erdem'in sözleri tartışma yarattı.
             Ahmet Hamdiünlü (YSK Başkan Yardımcısı)
        Ay - yıldız kullanılır
             Parti amblemlerinde öyle herkes istediğini kullanamıyor. Parti amblemlerinde nelerin kullanılamayacağına ilişkin yasal düzenlemeler var Bu kanunla belirtilmiştir. Örneğin Türk bayrağı, geçmişteki Türk devletlerine ait bayraklar ve Arapça ibareler kullanılamaz. Ancak ay - yıldız kullanılabilir. Bayrak Kanunu'nda da bu konuda açık hüküm var; parti amblemlerinde Türk bayrağı kullanılmayacak diye. Yani bir parti, ambleminde Türk bayrağının kendisini kullanamaz ama ay - yıldız olarak düzenlenmesi mümkün. Bunları değerlendirecek olan YSK'dır. YSK değerlendirmelerini de kanunlar çerçevesinde yapar. 
             Prof. Dr Ahmet Sözen (Siyaset Bilimci)
        Bütün yasaklara karşıyım
             Ay ve yıldız, bayrakta kullanılıyor diye bu iki sembolü başka bir yerde kullanmayı yasaklayan mantığı kabul etmek zor. İslam dini de ay ve yıldızla sembol ediliyor. Bütün yasaklara karşıyım. Sembollerle yola çıkarsak, birçok şeyi yasaklamamız gerekir. Bu yasakların limiti ne? Nerede duracağımıza nasıl karar vereceğiz? Bir yıldızın beş köşesi olur, bir başka yıldızın yedi köşesi şimdi hangisini yasaklayacaksınız? Ya da ayın beli daha kalın olur, bir başka ayın daha ince olur, bunun ölçüsü ne olacak? Beş köşeli yıldızı, yedi köşeli yapıp yasağı delebilirsiniz. Dolayısıyla bu tür yasakları çok saçma buluyorum.
             Prof. Dr. Arif Esin (Uluslararası Hukuk)
        Soruşturma açılmalı
             Bayrak Kanunu'na göre yasaktır. Bayrak motifi hiçbir emtianın (maddenin) üzerinde bulunamaz. Bu siyasi parti dahi olsa. Bir siyasi parti bunu afiş yaptığında, bu partiyi benimsemeyen kişiler tarafından da bu amblem yere düşecek, yırtılacak, atılacaktır. Bayrak, tüm Türkiye'ye ait olduğu için kimse bayrağı kendi çıkarlarına malzeme edemez. Yasa bunu söylüyor. Dolayısıyla böyle bir kullanım doğru değildir. Savcılığın derhal böyle bir olaya karşı soruşturma açması lazım. YSK yasaları uygulamakla yükümlüdür. Bu konuda bağımsız karar veremez. Düzenlemeler bunu yasaklıyorsa, "YSK'nın izniyle" diye bir şey olamaz.
             Ali Coşkun (AKP Milletvekili)
        Siyaseten sakıncalı
             Yasaklı bir Türkiye ile bir yere varılmayacağını her zaman söylüyoruz. Ama, insanlar için kutsal bilinen bazı kavramları da siyasete alet etmemek lazım. Bir devleti sembolize eden bayrak da kutsaldır. Bayrağa bürünmek sevgidendir. Dolayısıyla çocukların ve gençlerin bayraklı kıyafetler giymesinin bayrak sevgisiyle yapıldığına inanıyorum. Ancak onun da siyasi bir parti tarafından istismar edilmemesi gerekir. Ay - yıldızı, bir partinin öncelikle alması güzel değil. Eğer ay yıldız kullanılacaksa, o zaman bütün partiler, herkes flamalarında kullanmalı. Siyaseten sakıncalar doğuracaktır.
             Nesim Malki cinayetinde "azmettirici" olarak yargılanırken tahliye edilen Erol Evcil, bugün bedelli askerlik yapmak için Burdur'daki birliğine teslim olacak. 28 gün silah altında kalacak olan 35 yaşındaki Erol Evcil, idam cezası istemiyle yargılandığı davada 34 ay tutuklu kalmıştı. Bursa 2. Ağır Ceza Mahkemesi'nde geçen ay son duruşmada tahliye olan Evcil, cezaevindeyken bedelli askerlikten yararlanmak için başvurmuştu. 
             Şanlıurfa'da Jandarma'nın düzenlediği operasyon sonucu ele geçirilen ve nükleer silah saflığında uranyum olduğu iddia edilen 15.7 kilogram ağırlığındaki malzemenin, Çekmece Nükleer Araştırma ve Eğitim Merkezi'nde (ÇNAEM) yapılan analizi sonucu radyoaktif bir madde olmadığı belirlendi. ÇNAEM Müdürü Dr. Güler Köksal, maddenin, kum şeklinde çinko, demir, zirkonyum ve mangan elementlerinden oluştuğunu belirtti. 
             Aday listelerinde yer bulamayan milletvekilleri ile baraj altı kalması beklenen partilerin seçimi erteletme girişiminde ilk raunt bugün yapılacak. DYP, AKP, DSP ve MHP tatil kararı aldırmaya; YTP, ANAP ve SP ile küskünler Meclis'i açık tutarak seçim kararını iptal ettirmeye çalışacak. Küskün cephesi, bu sabah erken saatlere kadar, seçimlerin 3 Kasım'da yapılmasını isteyen blokun lehinde görünen ibrenin yönünü değiştirmeye çalıştı.
             Meclis, bugün Anayasa gereği açılacak, ancak bu olağan toplantıda 3 Kasım'da seçim kararı verildiği günden bu yana yaşanan "seçimi erteletme" tartışmalarında da sona gelinecek. Seçim isteyen cephenin oyları "görünürde" 332'yi bulsa da, 204 olan seçim karşıtı cephe, küskünlerin oyu ve "sessiz" desteğiyle Meclis'i açık tutmaya çalışacak.
             DSP ve DYP'den gelecek fireler nedeniyle her iki cephe de sonuç üzerinde kesin bir tahminde bulunamıyor. Seçimin ertelenmesine önderlik eden YTP ise, DSP'den beklenenin üzerinde fire geleceğini, MHP ve DYP'nin de fireleriyle 300'e yakın oyla Meclis'in açık kalmasını sağlayacak bir karar çıkacağını savunuyor.
             DYP harekete geçti
             DYP Grup Başkanvekili Turhan Güven, dün sabah erken saatlerden itibaren Meclis'te seçim isteyen cephe ile temas kurdu. Güven, AKP Grup Başkanvekili Salih Kapusuz ile görüştü. Kapusuz ve Güven, milletvekillerinin seçim çalışmalarına devam edebilmesi için bugün tatil kararı alınması gerektiğini söyledi. 3'er milletvekili bulunan CHP ve Yurt Partisi ile de görüşen Güven, CHP lideri Deniz Baykal'dan tam destek aldı.
             DYP'nin Danışma Kurulu toplantısı çağrısı üzerine TBMM Başkanı Ömer İzgi, 2 Ekim'e kalmasını istediği tatil oylamasını açılış gününe aldı. Danışma Kurulu 11.00'de toplanacak ve DYP'nin önerisini görüşecek. Uzlaşma çıkması beklenmediği için DYP öneriyi Genel Kurul'a getirecek. Açılış töreninin ardından tatil önerisi üzerinde görüşme ve oylama yapılacak. DYP Meclis Grubu toplantısı da bugün saat 11.00'de yapılacak. 
             Toplantıda Meclis'in tatile girmesi yönünde tavır için grup kararı alınacak. DYP lideri Tansu Çiller, toplantının ardından seçimi erteleme girişimlerine karşı liderler turuna çıkacak. 
             Kim ne yapacak?
             Seçim karşıtı cephedekilerin toplam oyu 204, seçim isteyenlerin oyları ise "firesiz" 332'yi buluyor. Ancak MHP, DSP ve DYP'deki "küskünlerin" parti yönetimlerine bayrak açması durumunda birkaç oy farkla dengenin küskünlerin lehine dönmesi de söz konusu olabilecek.
             Küskünlerin umdukları fire gelirse, seçim isteyen bloktan 70 dolayında milletvekilinin karşı cepheye geçmesiyle 262'ye karşılık 274 oyla "çalışmalara devam" kararı çıkabilecek. Ancak bu 70 milletvekilinin sadece oylamaya katılmayarak küskünlere pasif destek vermesi halinde, 204'e karşı 262 oyla Meclis'in seçimlere kadar tatile girmesi kararı çıkabilecek.
        Partilerde son durum
        o  MHP: Yönetim 30 küskünün seçim karşıtı cepheye destek vermesini bekliyor. Küskünler bu sayının 40'ı bulabileceğini iddia ediyor. 
        o  AKP: Abdullah Gül, seçimi erteletme gayreti içinde olanlara TBMM'de 59 milletvekiliyle karşı çıkacaklarını söyledi. 
        o  DSP: Ecevit'in grubu serbest bırakması, seçime karşı olan milletvekillerine cesaret verdi. DSP'den 10 dolayında fire bekleniyor. 
        o  DYP: 3 Kasım'da seçime gidilmesi yönünde tavır için grup kararı alınacak. Parti yönetimi 10 fire bekliyor.
        o  SP: 46 milletvekiliyle seçimin ertelenmesinden yana tavır koyacak. 
        o  ANAP: Seçimi erteletmek için çalışacak. Ancak listelere giremeyen milletvekillerinin yönetimle yaşadıkları sorunlar nedeniyle 71 milletvekilinin de gelip "kabul" oyu vermesi beklenmiyor.
        o  YTP: YTP seçimi erteletmek için çalışsa da, grup içinde bu harekete karşı çıkan isimler var. Bu nedenle 59 milletvekilinin tümü oylamaya gelmeyecek. 
             İslam konusundaki reformist görüşleriyle tanınan Prof. Dr. Yaşar Nuri Öztürk'ün, dün sürpriz şekilde CHP'den milletvekili adayı olmaktan vazgeçtiğini açıklaması, partide krize neden oldu. Açıklamayı televizyondan öğrenen CHP lideri Deniz Baykal, "Türkçe ezan" konusundaki sözlerine tepki gösteren Öztürk'ü ikna ettiğini söyledi.
             CHP ile Öztürk arasındaki iplerin kopmasına neden olan olaylar, Öztürk'ün İslamcı çevrelerin tepkisini çeken "Anadilde İbadet" adlı son kitabı ve kitapla birlikte başlayan "Türkçe ezan" tartışmasıyla başladı. Habertürk'te önceki akşam yayınlanan Basın Kulübü programına katılan Baykal'ın, Türkçe ezan konusunda, "CHP ile alakası yok. Bizim meselemiz değil" değerlendirmesine kızan Öztürk, adaylıktan çekilme kararı aldı.
             'CHP ile girmeyeceğim'
             Öztürk, dün sabah Sibel Can'ın babası adına İstanbul'da yaptırdığı ilköğretim okulunun açılışında, şu açıklamayı yaptı:
             "Seçimlere CHP ile girmeme kararı aldım. Bunun nedenini bir - iki gün sonra yapacağım basın toplantısında açıklayacağım. Şimdilik bana daha fazla soru sormayın lütfen."
             Baykal ile telefon görüşmesi yapan Öztürk, kararıyla ilgili Baykal'a hiçbir şey söylemedi. Durumu televizyondan şaşkınlıkla öğrenen Baykal, Öztürk'e telefon ederek ikna etti.
             Yaklaşık 7 trilyon liralık Hazine yardımı için alelacele 41 ilde teşkilatlanmasını tamamlayan, ancak 6 ay önce teşkilatlanma koşulunu yerine getiremediği gerekçesiyle parayı alamayan YTP, kaynak sıkıntısını Hazine'den sorumlu eski Devlet Bakanı Recep Önal'ın eli sıkılığı sayesinde çözdü.
             Partide, boşa kaynayan çaydanlıklara bile müdahale eden Önal, bir yandan yaklaşık 1 trilyon lirayı bulan borcu döndürmeye, bir yandan da yeni açılan teşkilatlarla seçim kampanyasına dönük harcamalara para yetiştirmeye çalışıyor. Milletvekillerinden toplanan paralarla oluşturulan kasa ise sürekli açık veriyor. Buna karşı Önal, sadece "yağlı kurşuna" para veriyor.
             Borç konusunda güvenilir bir yapıları olduğunu ve ocakta Hazine yardımı alabilecekleri için vade yapmakta zorluk çekmediklerini belirten Önal, "Geçen gün bir arkadaş 1 milyon dolar bulup getirecekti. İstemedim. Fazla açılmıyorum. Sınırlı harcayınca sorun olmuyor" diyor.
             1 Bugün ne olacak?
             TBMM, Anayasa uyarınca bugün kendiliğinden toplanacak ve "olağan açılış töreni" yapılacak. Genel Kurul 15.00'te başlayacak. İstiklal Marşı okunduktan sonra Meclis Başkanı Ömer İzgi, seçimlere dönük mesaj da içermesi beklenen kısa bir açılış konuşması yapacak. Ardından Meclis, "3 Kasım seçimlerine kadar tatil kararı" konusunu tartışmaya geçecek.
             2 Neden tatil kararı?
             Tatil kararı alınmazsa Meclis seçim sonrasına kadar açık kalacak. Seçim isteyen cephe, her an seçimlerin erteletilmesi için zemin arayanlara karşı tatil kararı aldırmaya çalışacak.
             3 Tatil kararı nasıl alınır?
             Danışma Kurulu önerisinin Genel Kurul'da kabul edilmesi gerekiyor.
             4 Uzlaşma sağlanamazsa ne olacak?
             Danışma Kurulu önerisinin Genel Kurul'a gelebilmesi için parti gruplarının toplantıya katılması ve oybirliği gerekiyor. Bu sağlanamazsa, aynı talebin Genel Kurul'da parti grubu önerisi olarak oylanması gündeme gelecek.
             5- Genel Kurul'da ne olacak?
             Başkanın konuşmasının ardından Meclis rutin çalışmasına başlayacak. Tatil önerisi görüşülecek. Grup temsilcileri görüşlerini açıklayacak. Ardından oylamaya geçilecek.
             6 Başkan oylamayı erteleyebilir mi?
             Meclis Başkanı açılış törenine gölge düşmemesi için 2 Ekim'e bırakmak istediği oylamayı, Danışma Kurulu toplantıya çağrıldığı için ilk güne almak durumunda kaldı. İzgi'nin bu konudaki tartışmayı ertesi güne bırakma yetkisi bulunmuyor.
             7 Gizli oy kalkan olur mu?
             Tatil kararı "işari" oyla alınıyor. Vekillerin el kaldırarak oy kullandığı bu yöntemde kimin, ne oy kullandığı görülebiliyor, ancak tutanaklara geçmiyor. İşari oylamada sayım zor olmasından dolayı bugün elektronik oylama yapılabileceği kaydedildi. Bu durumda kimin, ne oy kullandığı değil, yalnızca sonuç görülüyor. 
             8 Kaç oyla karar alınabiliyor?
             Meclis'te "karar yeter sayısı" olan 139 milletvekilinin oylamada hazır bulunması gerekiyor. Meclis yoklama yapılmadan açılacak. Ancak karar aşamasında, "toplantı yeter sayısı" yoklaması istenirse 184 kişinin salonda bulunması gerekecek.
             9 Tatil için kaç oy gerekli?
             "Toplantı" ve "karar" sayılarına ulaşılırsa, kabul oylarının ret oylarından fazla olması tatil kararı için yeterli olacak. Toplantı yeter sayısı için yoklama istenmezse, 139 olan karar yeter sayısının yarısından bir fazlasına tekabül eden 70 kabul oyu Meclis'i tatil etmeye yetecek.
             10 Meclis açık kalırsa, seçim ne zaman ertelenebilir?
             Meclis açıldığında rutin işlemler yapılacak ve seçim kararının iptaline ilişkin önerge Anayasa Komisyonu'na gönderilecek. Tatil kararı çıkmazsa Anayasa Komisyonu'nda en erken 48 saat sonra görüşülecek önerge kabul edilirse, yine en erken 48 sonra Genel Kurul'a indirilecek. 
             Ekonomiden Sorumlu Devlet Bakanlığı görevinden ayrılmasının ardından Pembe Köşk Konut Sitesi'ndeki lojmanını boşaltarak Hilton Oteli'ndeki 511 numaralı suite yerleşen CHP'li Kemal Derviş'in 45 günlük konaklama ücreti 16 bin 875 doları (yaklaşık 28.5 milyar lira) buldu. Ancak kurdaki değişiklikler nedeniyle Derviş'in borcu Türk lirasına sabitlenemedi.
             Eşi Catherine'le birlikte 15 Ağustos'ta Hilton'a yerleşen ve banyo, tuvalet, yatak ve oturma odasının bulunduğu 5. kattaki 511 numaralı suitte kalan Derviş'in odasında ayrıca televizyon, mini bar ve çalışma masası bulunuyor.
             Günlüğü 375 dolar
             Otel yetkilileri, suit odada bir gecelik konaklama ücretinin 375 dolar olduğunu belirtti. Buna göre, Derviş'in 45 günlük konaklama bedeli 16 bin 875 dolar oldu. Derviş, 3 Kasım'a kadar burada kalmayı sürdürürse 33 bin 750 dolar ödeyecek. Hilton'da bir yıl kalmanın bedeliyse 135 bin dolar. 
             ANAP'tan koptuktan sonra çalışmalarını bağımsız olarak yürüten İstanbul Milletvekili Mehmet Ali İrtemçelik, 3 Kasım seçimlerinin ertelenmesi girişimlerini kınamak ve caydırmak için sivil inisiyatifin harekete geçmesi gerektiğini söyledi. Vatandaşlara çağrıda bulunan İrtemçelik, TBMM'yi bugün toplantı saatinde araçlarının klaksonları ile uyarmalarını istedi. İrtemçelik, şunları kaydetti: "Türk seçmeni, seçimlerin ilan edilen tarihte yapılması yönündeki iradesini, örgütlü biçimde ortaya koymanın yararları üzerinde düşünmelidir. Aksi takdirde yarın karşılaşabileceğimiz olumsuzlukların sorumluluğunu yalnızca belirli parti ve kişilere yüklemeye kalkışmanın haksızlık olacağı açıktır."
        Aralıkta yapılacak Kopenhag Zirvesi'nde üyelik müzakereleri için Türkiye'ye tarih verilmesi amacıyla Avrupa turuna çıkan Türkiye Sanayicileri ve İşadamları Derneği (TÜSİAD) heyeti, ilk durağı Atina'da destek buldu. Yunanistan Başbakanı Kostas Simitis, Türkiye'ye müzakere tarihi verilmesini desteklediklerini, Türkiye'yi Avrupa'nın bir parçası olarak gördüklerini söyledi. Yunanistan İşadamları Derneği (SEB) Başkanı Odiseas Kiryakopulos da Türkiye'nin AB üyeliğini desteklediklerini belirtti. 
        
        
        
