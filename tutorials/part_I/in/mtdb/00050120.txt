                           
             Gençlik Yılları
             Kemal Demirel
                   
                Anı-Roman
                   
        Bunu, bu duygusunu gittikçe besleyecek bir yaşama yönelmek istiyordu. Ona katılacak, onun pay etmek istediklerini pay edecek çok az insan bulacaktı.
        Veli sorunu çözüldü Kemal'in. O günlerde Beşiktaş'tan Taksim Belediye Karakoluna nakli yapılan dayısı  polis memuru Avni İnanç velisi olmuştu. Babası velisi olamıyordu, nedenleri arasında  günün her saatinde içkili olması; çabuk tahrik olup, kavga çıkarması, bir de belli başlı hiçbir işinin olmayışı vardı. 
        Onlar için saltanatlı yıllardı bu yıllar. Kemal'in yaşamını kumarla sürdüren ve usta bir kumarcı olan babası Hasan Çeşme Meydanında demir ticareti yapmaya başlamıştı. Adı Kumarcı Hasan yerine Hurdacı Hasan olmuştu. Savaş yıllarının etkisiyle olacak, önemli paralar kazanıyordu bu işten. Ama yine de ne huyundan ne suyundan vazgeçmeden sürdürüyordu yaşamını. 
        Kemal'in kaydını yaptıran polis dayısı ona üzerinde "4 H 332 Kemal Demirel" yazılı bir kağıdı verirken sarıldı, öptü, başarılar diledi. Okulun açılış gününü söyledi. Fransrzca okuyacağını da ilave ederek okulun hemen yanındaki karakola vazifesine döndü. Kemal elindeki kâğıda baktı, sevinç içinde onu üst cebine yerleştirerek yürüye yürüye Taksim'den Beşiktaş'taki evlerine gitti. Yollar hiç boş adımlanmıyordu. Her zamanki gibi yüzler düşleniyor, hayaller var ediliyor, böylece dalgın dalgın sürüyordu bu gidiş. 
        O günün akşamı, babam her zamankinden biraz daha fazla içti, "Benim oğlum artık lise öğrencisi oldu," diyordu anneme. Ben, annesinin ve babasının pay edemediği, sevgiden adeta boğulacak gibi yaşatılan bir çocuktum. Onların, benim için, hayatları dahil feda etmeyecekleri hiçbir şey olamazdı. Bunu her türlü  yoksulluğun yaşandığı acılı  günlerde de zenginlik ve mutluluk yaşanırken de görüyordum. Etrafımda hiçbir aile benim yaşadığım çocukluğu ve gençliği yaşatmıyordu çocuklarına. Babam sık sık bana söylerdi, "Erkek çocuk saçını ayırmaz, tarak da taşımaz, yani süs yapmaz. Onun süsü dürüstlük, mertlik olmalıdır. "Her türlü yaşamın içine karışmış olan bu insandan ilk öğrendiklerim sadelik, tabiilik ve saygı duymanın önemi oldu. 
        Aile reisi olan baba, artık çoğu zaman akşam yemeklerini evde yiyordu. Her kurulan sofrada, ister akşam, ister öğlen olsun, rakının bulunması şarttı. Babanın yaşamı artık derli toplu olmuştu. Evde kavgalar da azalmıştı. Ayrıca yeni bir çevrede de bulunuyorlardı. Mahallede bazı komşular birbirine "Arabın evine kim taşınmış, biliyor musunuz?" diye soruyor. -Arap dedikleri de, babası sarayda ibrikçi başılık yapmış olan Zenci bir kadındı-. Yanıt olarak "Bir demir tüccarı taşınmış," deniliyordu ve bu yeni aile, sık sık komşularını yemeğe çağırıyor, içtenlikli davranıyor, bu nedenle onlardan da sevgi ve saygı görüyordu. Ülkenin yoksulluk içinde bulunduğu, ekmeğin karneye bağlı olduğu savaş yılları içinde onların bu cömertlikleri ayrıca bir önem kazanıyordu. Gerçekten de babanın eli açıktı. Aslında gönlü de açıktı, vermeyi çok seviyordu. 
        Babamın bu cömertliği bende üzüntü kaynağı olmaya başlamıştı. Çaresiz kalmış insanların ki çoğunu genç kız ve kadınlar oluşturuyordu, evimizde toplanıp yiyip içmelerine ben tepki duyuyordum. Ve babamdan utanmaya bile başlamıştım. Çünkü fark ediyordum ki, babam genç kızlara ve kadınlara hiç de iyi gözle bakmıyordu, bu yüzden annemle arada bir tartıştıkları da oluyordu. Olayı yaşayan bir genç kızın, dişiliği karşılığında ikram kabul etmesi benim çok ağırıma gidiyordu. Eminim o benim kadar üzülmüyor ve acı çekmiyordu. Özellikle sarhoşken arzularına egemen olamayan babamın, sırıtır gibi onlara gülüşü bana çok iğrenç görünüyordu. 
        Misafirler gittikten sonra her akşam evde annemle babam arasında bir ağız kavgası oluyordu. Babamın savunması da; "Ne büyütüyorsun bunları, biraz eğlendikse," oluyordu, "Beyoğlu'na gitsem, barlarda, meyhanelerde eğlensem, kumar oynasam daha mı iyi," diyordu. Ben insanların bu hale düşüşlerini gençlik yıllarımda savaşın getirdiği sefalete bağlıyordum. Daha sonraki yıllarda gördüm ki genelde insanları yönlendiren ne kadar yazık ki çıkarları oluyordu. Büyük ya da küçük çıkarlar uğruna insan onuruna yakışmayan davranışlarda bulunuyorlardı. 
        Babamın evdeki yaşamını görmemek için, okul dönüşü çoğu kez Beyoğlu sinemalarından birine gider, güzel bir film izlerdim. O gün öyle olmadı, saat beş gibi eve dönüyordum, daha sokağın başından, babamın taş plaktan çaldığı Bahriye Çiftetellisinin sesi duyuluyordu. Evin pencerelerini açmış, tüm sokağa dinletiyordu. Bir insan nasıl emin olabilir, dinlettiği müzik de olsa bu yaptığı hareketten? Ben bunu babamın bencilliği olarak görüyordum. Aynı hareketi Ortaköy'de de yaptı seneler sonra. Eve geldiğimde alt katta, boş odada, annemi ağlar buldum. 
        "Ne oldu anne?" 
        "Şeytan belâsını versin pis herif. İnşallah yeniden aç kalacağı günleri görür. Yukarı karıları toplamış, kimini sıkıştırıyor, kimini öpüyor, oynayıp duruyorlar. Ben yanlarına gitmiyorum, biraz önce babanı dışarı çağırdım, artık gitsinler dedim. O da bana bir takat attı, "Cehennem ol git, " dedi. Bana tokat atarken kapı aralıktı içerideki kadınlar da gördüler." 
        Ben annemi öptüm teselli ettim, hemen yukarı çıktım. Çıkarken anam , arkamdan "Sen de gitme oğlum, köpek sana da bağırır belki," diye sesleniyordu. Yukarı çıktım, odaya girdim. Babam beni görünce çok sevindi, övünerek onlara "Benim oğlum, bu benim oğlum," dedi. 
        Bir masanın üzerinde bakır tepsisiyle alınmış, sağından solundan yenilmiş baklava ve börek gördüm. Utancımdan ne babamın yüzüne ne de odadaki kadınların yüzüne bakamıyordum. Bunların içinde ben yaşlardaki Güzin'i ve genç bir dul olan annesini tanıyordum. Gözüm masadaki tepsilere takılmış öyle duruyordum. Babamın "Oğlum oturup yesene," dediği anda, ben onun o anki yaşamı için ve anneme yaptıklarının etkisinde de kalarak yüksek sesle "İğrenç bunlar," dedim. Babam hiçbir şeyin farkında değildi. "Tepsileri daha yeni fırından çıkartmışlar; kalfa getirdi buraya," dedi. 
        O yıllarda, 1940'li yılların Türkiye'sinde gerçek anlamda demokrasi yoktu. Ama insan haklarına saygı konusunda gittikçe mesafe alınıyordu. Atatürk öleli dört yıl kadar olmuştu; adını "Ebedi Şef" koymuşlardı. En yakın silah arkadaşı İsmet İnönü Devlet Başkanı olmuştu. Onun adı da "Milli Şef" olmuştu. Gazeteler hemen her gün Milli Şef'in yapıp ettiklerinden söz ediyordu. Bir milliyetçilik hareketi, devlet politikası olarak sürdürülüyordu. Tabii karşısında, bu hareketin bir de düşmanı olmalıydı. O da hazırdı. Irkçılar ve komünistler. On altı, on yedi yaşında bir öğrenci olan Kemal, gelişen bu akımların dışında olmasına karşın bir iki yıl sonra başına geleceklerden habersiz, okul hayatı sürüyordu. Miskin denecek kadar uykulu ve dalgın bir görünüşü vardı derslerde. Devamlı duvar köşesinde bir sırada oturur ve hafifçe de kaykılırdı. Elli kadar öğrencisi bulunan 4 H sınıfından on beş öğrenci geçmişti 5 E'ye; bunların arasında Kemal de vardı. Kendisi bile inanamıyordu sınıfı geçişine, o yılla ilgili hemen hemen hiçbir şey hatırlamıyordu. Ne öğretmen, ne öğrenci; ne de okunan dersler. 
        1943'ün yaz tatilinde , yaşamı boyunca unutamayacağı ve kendisine daima minnet duyacağı bir arkadaş edinmişti. Kendinden iki yaş büyük olan bu arkadaşı, Kabataş Lisesi son sınıf Fen Bölümü öğrencisi olan Nail'di. 
        Arka bahçesi bizimkiyle ortak olan yanımızdaki evde, ben yaşlarda, anımsadığım kadarıyla birinin adı Ekrem olan iki kardeş oturuyorlardı. Ev kendi evleri idi. Alt kattaki önlü arkalı iki odayı bir aileye kiraya vermişlerdi. Bu ailenin oğluyla beni tanıştırdı Ekrem. Ben Kasımpaşalıydım, ama insanın tavır koyan kabalığa özenen tipinden olmadım hiç. Ekrem ve kardeşi, külhanbeyliğe özentisi olan çağanoz tiplerdendi. Hep birlikte bahçede idik. Ekrem, "Bak bu arkadaş bizim yeni kiracımız," dedi Nail'i göstererek. Nail'in başında kenarı yaldızlı lise şapkası vardı. Şapkası kafasına bol geliyordu. Koca kulaklı olduğu için de kulakları kıvrılıyordu. Ama insana çok yumuşak ve olgun bakıyordu. Gözleri pırıl pırıl parlayan bu gencin etkin bir kişiliği vardı. O gün tanıştık Nail'le. Kız olsun , erkek olsun ki kız arkadaşım  hemen hemen hiç olmadı, biriyle tanışıp merhaba demek hakkım doğunca, benim için son önemli şey hallolmuş, demekti. Çok alıngan, doğal olarak da utanan bir insandım. Bu nedenle de tanışmadığım bir insanı ne kadar sevsem  ne kadar beğensem , kendiliğimden bir merhaba diyemezdim. O gün bahçeden topladığımız meyveleri yemiş sonra dağılmıştık. 
        Kemal, akşam sofrada rakı içen babasına, o gün gördüğü çocuğu, onun hakkında edindiği düşüncelerini anlattı. Babası, oğlunun böyle bir arkadaşı olduğu için çok sevindi. "Eğitim gören, ciddi arkadaşları olmalı insanın," dedi. Bu düşünceye annesi de katıldı. Böylece, ileride kırk yıl birlikte yaşayacakları Nail Ersoy ailece benimsenmiş oldu. Kemal onun için düşler hayâller kurmaya başlamıştı. 
        Kemal, arada bir Nail'i görüyor, selâmlaşıyor, ama heyecanla beklediği yakınlığı onda bulamıyordu. Aslında bu Nail'in çekingenliğinden kaynaklanıyordu. Nail, sokağa bakan odalarının cumbalı penceresinin arkasında devamlı bir şeyler okuyordu. Tatil günleri kitap okuyan ve bunu sürdüren bu gence karşı Kemal'in ilgisi gittikçe artıyordu. Bazı akşamlar baba, oğluna soruyordu: "Nasıl, arkadaşını görüyor musun, konuşuyor musun?" diye. Kemal, ancak savuşturarak, bazı yanıtlar veriyordu babasına. Hemen evinin yanındaki bu arkadaşıyla, çoktan bir arada yaşar olması, dostluklar kurması gerektiğine kendi de inanıyordu. Ama başkaları için kolay olan birçok şey, onun için aşılması zor bir engel gibiydi. 
        Eskiden, arada bir gittiği Ekremlerin evlerine, Nail'i görme umuduyla daha sık gider olmuştu. Bu, aslında sevmeden yaptığı bir iş, bir fedakârlıktı. Nail'i sokakta görünce onunla arkadaş olmak isteğini belirtememesinin böyle basit ve doğal bir şeyi söyleyememesinin bedelini çok pahalıya mal ediyordu kendisine. 
        Bir pazar sabahı, Kasımpaşa'dan, özenle giyinmiş, süslenmiş olarak, çamaşırcı Ulviye ile kızı Nimet, onları ziyarete geldiler. Ana, oğul onları coşku ve heyecanla karşıladılar; bayram sevinci yaşanıyordu adeta. Çaylar, kahveler, gazozlar, pasta ve börekler aralıksız ikram ediliyor ve yenilip içiliyordu. Öğle yemeğinden sonra Nimet, Kemal'e "Kemal, hani bize geldiğinde söylemiştin ya, hadi bizi tiyatroya götür," deyince, Kemal sevinerek hemen Beşiktaş'taki Balıkçılar Pazarının arkasında Leşkeren Sokaktaki Şen Tiyatrosuna gitti, dört bilet alıp döndü. 
        Eve gelince Ulviye Teyzeye onları tiyatroya götüreceğimi söyledim. Ulviye Teyze, Laz şivesiyle "Ne edeceğüz tiyatroyu?" dedi. Hayatında hiç tiyatroya gitmemişti.  Biz ise sonradan yanan Tepebaşı'ndaki Dram tiyatrosuna ve yanındaki Darülbedayi Komedi Tiyatrosuna bir iki kez ailece gitmiştik. Nimet biraz da yılışarak "Hadi anne, hadi anne gidelim," deyince ve annemden de destek gelince, Ulviye Teyze "Ne oynayi, gülecek miyuz?" diye sordu bana. "Sadi Tek Kumpanyası, Shakespeare diye bir adamın yazdığı Hamlet isimli bir oyunu oynuyor, çok acıklı," dedim. Ulviye Teyze "Ağlayacak miyuz?" diye sordu. Sonuçta o gün tiyatroya gittik; Sadi Tek'ten Hamlet'i seyrettik. Aslında Şen Sineması olan o salonda, ağustos ayı süresince, dekoru kartondan sütunlar, döküntünün döküntüsü tarihi giysiler ve yaldızlı tahta kılıçlarla, inanılmaz bir ciddiyet içinde, matine ve suare Hamlet'i, Kral Lear'i, Othello'yu oynamıştı Sadi Tek. O günlerde Beşiktaş'ta balıkçılar Çarşısında salaş bir binanın üst katındaki küçük bir salonda bunlar oynanırken, Beyoğlu'nda Alabanda Revüsü, Delidolu Opereti, revüler, varyeteler gırla gidiyordu. 
        Ertesi günün sabahı, Nail'i sokakta ekmek almaya giderken gördüm. O, bana: "Dün sizin evden neşeli sesler geliyordu," deyince, bu fırsatı çok güzel kullandım, hemen ona "Onlar Kasımpaşa'dan ahbaplarımızdı, öğleden sonra da çarşıdaki tiyatroya gittik," dedim. Nail ilgi ve şaşkınlıkla "Çarşıda tiyatro mu var?" diye sordu bana. Ben, tüm ayrıntılarıyla, gördüklerimi ona anlattıktan sonra, akşam yeni bir oyunun başlayacağını, bende fazla bir biletin olduğunu, isterse birlikte gidebileceğimizi söyledim. Beni çok memnun eden bir yaklaşımla kabul etti önerimi. Bundan sonra artık arkadaşlığımızı ilerletmek kolaydı ve öyle de oldu. 
        Çocukluğumdan beri her yıl benim, uzun süren günlerini mutlulukla yaşadığım yaz tatilinin üç ayı, haziran, temmuz, ağustos ayları tüm güzelliğiyle o yıl da öylesine uzun sürmüştü ki... tatilin sonlarına doğru bir gün, Nail beni evine çağırdı. Orada emekli, yaşlı babasıyla, üçü erkek biri kız, dört kardeşiyle birlikte yaşıyordu. Nail'in odası sokağa bakıyordu. Duvarda asılı büyük bir tahta yer sofrası, odaya girer girmez insanın dikkatini çekiyordu. Kafesli iki pencerenin önünde uzun bir divan vardı. Emekli memur Hasan Bey ile orada otururken tanıştık. Elini öptüm; sonra Nail bana yumurta sandığı tahtalarından yapılmış rafları ve onları dolduran kitaplarını gösterdi. Hayatımda bu kadar çok kitabı ilk kez bir arada görüyordum. 
        O gün, Nail ile Kemal yemeden, içmeden saatlerce rafların önünde durdular. Nail, inanılmaz bir ciddiyetle, Kemal'e kitaplarını tanıtıyordu. Aslında Kemal, ileride yaşamına yön verecek güzelliklerin kapısının aralanmasını, o gün Nail'in sıkıntı veren açıklamalarını saatler boyunca saygıyla dinleme sabrına borçluydu. Kitap sevgisi, kitaplarla insanların dünyasının derinliğine inmek, onları okuduktan sonra bile tüm canlılığı ile yüreğinde taşımak,, insanı öteki insanlar arasında sadece farklı yapıyordu. Bu farkı, ancak kendi de farklı olanlar görebilirlerdi. Böylece iyi ve güzel yetişme, aynı zamanda genellikle yalnız kalmayı da beraber getiriyordu. Nail, Kemal'e sadece kitapların isimlerini, yazarlarının önemini söylemekle yetinmiyordu; bazen içeriğini de özetliyor; aynı yazarın başka eserlerinden de söz ediyordu. Bunları coşku ve heyecanla yapıyordu. Etkilenmemek olası değildi. Raftan bir ara 1934 yılında Milli Eğitim Bakanlığı yayınlarından çıkmış, Gregory Petrov'un "Beyaz Zambaklar Memleketi" isimli eserini çıkardı. "Bu eser, çok kötü şartlarda, bağımsızlığı bile olmayan bir ülkenin - Finlandiya'nın- Sinelman isimli bir kişi tarafından kurtarılışını anlatıyor," dedikten sonra, adeta anlatma açlığı içinde devam ederek "Aynı adamın Ülkücü Öğretmen isimli bir eseri daha var, o eserde Moskova Üniversitesindeki bir matematik profesöründen söz ediyor," deyip bir ara sustu; Kemal'e baktı, sonra "Bu dünyada ne güzel , insanlar var değil mi?" Kemal soruyu fırsat bilmişti, "Senin ne güzel kitapların varmış, hepsi de sahiden yaşanmış gibi. Nail sen babamın bu çaldığı gramofondan rahatsız oluyor musun?" "Evde olduğum zaman okurken duymuyorum bile, ama aynı şeyleri durmadan çalıyor baban. Ülkücü Öğretmeni sana kısaca anlatmamı ister misin?" dedi. Kemal'in başıyla onayladığını gördükten sonra anlatmaya başladı. 
        
        
        