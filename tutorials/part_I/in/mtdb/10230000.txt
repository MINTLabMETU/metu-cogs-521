                       
        
        
                
             haber
                   
        Beyhan Murphy ile atölye çalışmaları ve 'Orman Çocuğu Mowgli' üzerine 
              Dansın sınırlarını zorlamak 
              Modern Dans Topluluğu'nun yöneticiliğinden ayrılan Beyhan Murphy, Bilgi 
              Üniversitesi'nde 'Oyuncularla Kinetik Laboratuvarı' adlı bir atölye 
              çalışmasına başlıyor. Sanatçı yeni sezonda, yaşama açılan gençlerle 
              iletişim kurabilmek amacıyla Rudyard Kipling'in 'Orman Kitabı - Orman 
              Çocuğu Mowgli'sini İstanbul'a uyarlıyor. 
              ÖZLEM ALTUNOK 
              Beyhan Murphy. Dansın sınırlarını zorlayarak Türkiye'de yeni açılımlar 
              sağlayan, sanat yönetmenliğini üstlendiği gösterilerle birçok ilke imza 
              atan önemli bir koreograf. Yeni sezonla birlikte Modern Dans Topluluğu 
              'nun yöneticiliğinden ayrılan Murphy, Devlet Opera ve Balesi Genel Müdürü 
              Sanat Danışmanlığı'nın yanı sıra, Bilgi Üniversitesi'nde 'Oyuncularla 
              Kinetik Laboratuvarı' adlı bir atölye çalışmasına ve yeni bir yapıma 
              başlıyor. 
              - 'Oyuncularla Kinetik Laboratuvarı' düşüncesi nasıl oluştu? 
              BEYHAN MURPHY - Bütün sahne sanatlarının ortak tabanını araştırmaktan 
              büyük zevk aldım. Bir dansçının, bir oyuncunun ya da şarkıcının, sahneye 
              çıkan bu insanların ortak tabanında ne var? Genelde düşünsel, duygusal ve 
              fiziksel bedenin birlikteliğiyle oluşur bu taban. Bu üç özelliğin uyum 
              içinde olması gerekir. Bir dansçıda doğal olarak, daha çok fiziksel beden 
              ön plandadır, yine de bir duygusal gerçekliği, uyanıklığı olmalıdır. 
              Oyuncuda entelektüel uyanıklık ve kişiye göre değişen duygu gerçekliği 
              göze çarpar, ama bedensel anlatım ve duyarlılık hemen hemen yok gibidir. 
              Çağdaş danstaysa bu alanda biraz daha ilerdeyiz. Öncelikle bunun bir 
              sistem olarak kabul edilmesi, bu üç özelliğin uyum içinde çalıştırılması 
              gerekiyor. Bedenini kullanan oyuncu aranıyor artık dünyada, oradan 
              performans - art'a ve dansa bağlanan bir köprü bu. Artık Türkiye'de de 
              bunu sağlamak için çalışmalar yapmak gerektiğini düşünüyorum. 
              İnsana ayna tutmak... 
              - Nasıl bir çalışma olacak? Uygulayacağınız yöntemi anlatır mısınız? 
              MURPHY - Ben Peter Brook 'un tiyatroda yaptıklarını dansta yapmaya 
              çalışıyorum. Eğitilmemiş beden detone bir müzik aleti gibidir. Melodi 
              oradadır, fakat duyamayız. O müzik aletini yeniden akort etmeye 
              çalışacağız. Bunu da alıştırmalarla sağlayacağız. Hem bedensel hem de 
              oyunculukla ilgili inançların çözümlenmesiyle, insanın kendini tanıması 
              için bir ayna tutacağız. O zaman zaten oyuncu olarak hangi yapay 
              kimlikleri edindiğini, hangilerini kendi kaynağından bulduğunu görecek 
              oyuncu. Benim işim de kendi gerçek kimliğini kurması için alıştırmalar 
              yaptırmak olacak. 
              - Sizce sanatçılar kendileriyle yüzleşmeye ne kadar açık olacak? 
              MURPHY - Akıllı insanlar var bu ülkede, ben de merakla bekliyorum onları. 
              Öyle deneyimli oyuncular gördüm ki kemikleşmiş olmalarına karşın açık ve 
              gelişmeye yatkınlar. Katılım olursa arkasını getirmek başka boyutlara 
              götürür ve kalıcı değişimler yaşayabiliriz. 
              'Gençlerle iletişim kurabiliriz' 
              - Yeni sezonda, yeni bir tasarınız daha olduğunu biliyoruz. 
              Seyahatname'den sonra bu kez de gençlerin yolculuğuna gözünüzü 
              çevireceksiniz sanırım... 
              MURPHY - Gençlere yönelik etkinliklerin pek fazla olmadığı bir yerde 
              yaşıyoruz. Bugünün dünyasında genç olmak, çocukluktan koskoca bir dünyaya 
              açılmak oldukça karmaşık. Yaşama açılan gençlerle hangi gereçlerle 
              iletişim kurabiliriz, hangi eksende buluşabiliriz düşüncesinden yola 
              çıkarak Rudyard Kipling 'in 'The Jungle Book'unu Orman Kitabı- (Orman 
              Kitabı - Orman Çocuğu Mowgli) uyarlıyoruz. Buradaki ormansa şehir, yani 
              İstanbul olacak. Fantastik olaylar gençlere çok çarpıcı geliyor, gerçek 
              olmadığını bildikleri halde etkileniyorlar. Mowgli, Osman olabilir, Ayşe 
              olabilir. O kadar akıllıca yazılmış ki hayvanlar âleminden insanlara 
              göndermeler var, oradaki karakterler in hepsinin sosyolojik karşılıklarını 
              bulabiliyoruz. Çocuğun peşindeki kaplan uyuşturucu satıcıları, Mowgli'yi 
              tapınağa kaçırıp yardım edenler sokak çocukları olabilir mesela. Mowgli, 
              ormana mı, şehire mi ait olduğunu bilmiyor. Bu şehir ortamında da birtakım 
              savaşları, erdemleri kazanmanın, bir yere ait olmanın zorluğunu yaşıyor 
              gençler. 
              Tiyatrocularla ortak çalışma 
              - Yine bir çağdaş dans gösterisi mi bekliyor bizi, yoksa bu yapımla biraz 
              daha dans tiyatrosuna mı yaklaşacaksınız? 
              MURPHY - Devlet Opera ve Balesi ve MDT'nin de içinde olacağı, 
              tiyatrocuların da katılacağı ortak bir çalışma olacak. Orkestrayı çok 
              sevdiğim bir şef, Naci Özgüç yönetecek. Evet, bir dans tiyatrosu olacağını 
              söyleyebiliriz. İçinde yine multivizyon, başka sürprizler, ilginç 
              aksesuarlar olacak, hareketli bir sahne yaratmaya çalışacağız. Müzikleri 
              ise, benim kaçınılmaz ruh rehberim Mercan Dede yapacak yine. 
        
        
        KULE CAMBAZI SUNAY AKIN 
              Ada'ya gittim, memnun ayrıldım 
              Dünya haritalarını ressamlar çizerdi yıllar öncesinde. Çizerken de, 
              haritanın bir köşesine sevgililerin hatırına bir ada kondururlardı. 
              Gerçekte var olmayan bu adalar nice sevgilinin adını taşımıştır günümüze. 
              Harp Okulu'nda ''5227'' No'lu öğrenci olan Necati , eline geçen 7 Aralık 
              1937 tarihli mektuptan şu tümceyi okur. "Ada'ya gittim, çok şeylerden 
              konuştuk, memnun olarak ayrıldım.'' 
              Aynı okulda okuyan ''5409'' No'lu arkadaşı Ömer 'dir mektubu gönderen. 
              Deniz soyadını taşıyan öğrencinin mektubunda sözünü ettiği ada da, Nâzım 
              Hikmet 'tir aslında! Askeri öğrenciler, bir zarar görmemesi için, hayranı 
              oldukları şaire bu takma adı uygun görmüşlerdir. 
              Ömer Deniz , 1937 yılının 3 Aralık günü, Nişantaşı'ndaki evinin kapısını 
              çalar Nâzım Hikmet'in. O gün, şeker bayramının arife günüdür. Nâzım 
              Hikmet, ilk kez dört ay önce, Beyoğlu'ndaki bir sinemanın holünde 
              karşılaştığı ve polis olduğundan şüphelendiği için pek yüz vermediği Ömer 
              Deniz'i bu sefer evine buyur eder. Böylelikle Ömer Deniz kavuşmuş olur 
              ''Ütopya'' sına!.. 
              'Komünizm propagandası...' 
              Nâzım Hikmet'in orduyu isyana teşvik suçuyla yargılandığı davada, Ömer 
              Deniz'in, ünlü şair ile evinde görüşmesinin ardından arkadaşı Necati 'ye 
              gönderdiği mektubun da bahsi geçer ve ''hüküm fıkrası'' nda ''Ömer 
              Deniz'in mahmul olduğu fikirleri tatmin eden bir mahiyet ve şümul mevcut 
              olduğu anlaşılmaktadır'' denilir. Yani, Nâzım Hikmet'in, arife günü evine 
              gelen bir hayranına iyi davranıp, ona misafirperverlik göstermesi, 
              geleneklerimize uygun olarak evden ''memnun'' ayrılmasına neden olacak 
              güleryüzü ve sohbeti eksik etmemesi, mahkeme tarafından komünizm 
              propagandası olarak değerlendirilir. Okulda arkadaşları tarafından 
              ''Şair'' diye seslenilen Ömer Deniz'in, Nâzım Hikmet gibi bir ustayla şiir 
              konusunda konuşmuş olmaları gelmez akıllara. Üstelik, komünizm propaganda 
              yapmak, Askeri Ceza Yasası'na göre suç sayılmıyordu o yıllarda!.. 
              Ömer Deniz'i üçüncü kez mahkeme salonunda görür Nâzım Hikmet: ''Onu, arife 
              gününden sonra ilk bugün, duruşmanın bugün başlayan bu celsesinde 
              görüyorum. 17 Ocak'tan beri askeri cezaevi içinde bir odada tek başıma 
              bırakıldığım için hiçbir sanıkla veya o sanıkların avukatlarıyla 
              görüşmedim, kimseyle görüştürülmedim. Bu bakımdan o arkadaşın ifadesi ile 
              benim ifadem arasındaki aynılık, hakikatin böyle olduğunu ispat eder. 
              Suçsuzum, beraatımı ve tutukluluk halime son verilerek tahliyemi talep 
              ediyorum.'' 
              Peki ama suçsuzluğu bu denli bariz olan bir insan, neden hapse mahkûm 
              edilir? 
              Bu sorunun yanıtını, Falih Rıfkı Atay 'ın, 2 Mayıs 1965 tarihli Dünya 
              gazetesinde yayımlanan yazısında buluruz; Atay, Nâzım Hikmet'in orduya 
              isyana teşvik suçuyla yargılanmaya henüz başlanmadığı günlerde, Meclis 
              koridorlarında duyduğu şu sözü günışığına çıkarır: ''Vesika yokmuş ha.. 
              Delil bulunmazmış ha.. Biz onu Divan-ı harbe mahkûm ettirelim de gününü 
              görür.'' 
              'Vatan hainliği' damgası 
              Nâzım Hikmet, sekiz çeşit adli hatanın yapıldığı, dinleyicilere ve basına 
              kapalı ve de en önemlisi, beş hâkimden dördünün hukuk eğitimi almamış 
              olduğu mahkeme sonucunda suçlu bulunur! 
              Haksızlık, on iki yıllık hapishane yaşantısının ardından da yakasını 
              bırakmaz şairin. Nâzım Hikmet, askere çağrılmaktadır. Hamidiye gemisinde 
              yaptığı bir yıllık stajyer subay görevi sırasında Nâzım Hikmet ciğerlerini 
              üşütmüş ve çürüğe çıkarılmıştır. Şair, çok sevdiği denizcilik mesleğinden 
              ayrılmasına neden olan hastane raporuyla askerlik şubesine gitse de, bir 
              sonuç alamaz. Hapishane günleri sırasında kalp ve ciğer rahatsızlıkları 
              olduğunu gösterir raporlar da gözardı edilir ve kendisine askerlik yapmak 
              üzere Sıvas'ın Zara ilçesine gitmesi söylenir. İşte, ''dürüst ve adil'' 
              olduğunu söyleyen kimilerinin, Nâzım Hikmet'e yapılan haksızlıkların 
              hesabını sormak yerine, onun ''vatan haini'' olduğunu dillerine doladığı 
              süreç kısaca böyledir. 
              Nâzım Hikmet davasında unutulan, akıbeti merak edilmeyen biri vardır: Ömer 
              Deniz!.. 
              Sahi, Ömer Deniz de haksızlığa uğramıştır, değil mi?.. Ne oldu dersiniz, 
              Nâzım Hikmet'e ''Ada'' diye seslenen genç adama? 
              Ömer Deniz yedi yıl, altı ay ağır hapis cezasına çarptırılır. Özgürlüğüne 
              kavuşunca da, haksızlıklara karşı gelebilmek için hukuk eğitimi almaya 
              karar verir. Hem yaşamını sürdürebilmesi, hem de okuyabilmesi için bir 
              yandan da çalışmaktadır. İstanbul'un Fatih semtinde bir marangoz atölyesi 
              açar. Tahtadan oyuncaklar yapan Ömer Deniz'in, her gece çalışırken, 
              atölyesinden Hırka-i Şerif Caddesi'ne yansıyan lambanın ışığı, düşlerini 
              aydınlatır mahalle çocuklarının. Ömer abileri içerde tahtadan arabalar, 
              kamyonlar, trenler yapmaktadır!.. 
              Adasına kavuşan çocuk... 
              Bir gün, mahallenin yoksul, çelimsiz çocuklarından biri kapısını çalar 
              atölyenin: ''Ben de burada çalışabilir miyim?'' 
              İlkokul öğrencisi olan çocuk boş zamanlarında Ömer abisinin yaptığı 
              oyuncakları boyamakta, boyarken de kendisini onların sahibi sanıp 
              düşlerinde oynamaktadır. 
              Bir gün, hiç oyuncağı olmadığını söyleyen çırağına tahtadan kuklalar yapar 
              Ömer Deniz. Çocuk, kolları ve bacakları hareket eden kuklaları kaptığı 
              gibi arkadaşı Saim Koç 'un yanında alır soluğu. İki kafadar, mahalledeki 
              diğer çocuklara misket ve gazoz kapağı karşılığında kukla oynatmaya 
              başlar. 
              Yaşamın katılığı, kirliliği karşısında bir ada ararız sığınacak.. Sanço 
              Panza , bir ada bağışlayacağı umuduyla koşmamış mıdır Don Kişot 'un 
              ardından!?. 
              ''Ada'' ya ulaşmak için direnmek, çaba sarfetmek gerekir ama!.. Kimse size 
              bir ada bağışlamaz. Ömer Deniz'in armağan ettiği kuklalarla ilk 
              gösterisini yapan çocuk, yıllar sonra da olsa adasına kavuşur ve girişine 
              adını yazar: 
              ''Müjdat Gezen Sanat Merkezi'' 
        
        
        AL GÖZÜM SEYREYLE 
              IŞIL ÖZGENTÜRK 
              Bedesten Şarkıları 
              Bu kent, bu İstanbul yeryüzünün ender bitmeyen kentlerinden biri. Giderek 
              buna daha çok inanmaya başladım. Bunca yıldır özellikle sonbaharda 
              Adalar'a giderim ve dönüşte sanki bambaşka bir ülkeden, uzun bir 
              yolculuktan dönmüş gibi kendimi yorgun, bir o kadar da mutlu hissederim. 
              Kimi zaman durup dururken Sultanahmet'i özlerim. Hele hava şurup gibi 
              yumuşak ve baştan çıkarıcıysa, üşenmem Süleymaniye Camii'nin avlusundaki 
              sessizliğe vururum kendimi, oradan İbrahim Paşa Sarayı'na geçip, sarayın 
              eski Osmanlı kahvelerini anımsatan kahvesinde orta şekerli bir kahve 
              içerim, ardından turistik eşya satanları dolaşırım, hani ilginç bir şey 
              var mı diye, yanımda dostlarım varsa onlar özellikle halıcı dükkânlarına 
              girmemen için dikkat kesilirler. Çünkü ben bir halıcı dükkânına girdim mi, 
              delleniyorum, içimden bütün halılara, kilimlere tek tek bakmak geliyor. 
              Tıpkı bir resim sergisinde dolaşır gibi, bıkmıyorum. Tabii dostlarım da 
              saatlerce beni beklemek zorunda kalıyorlar. Onlara da yazık. 
              Bütün bu turu yaparken elbette insanın karnı acıkmaz mı? Hemen kentin en 
              sevdiğim lokantalarından biri olan Sultanahmet Köftecisi'ne kapağı 
              atıyorum. Köfte, piyaz, turşu ve üstüne irmik helvası. Nasıl bir tat bu? 
              Mükemmel! Sonra bazen Arkeoloji Müzesi, bazen Yerebatan Sarayı, çokça da 
              Kapalıçarşı, turun öğleden sonraki mekânları oluyor. 
              Bugün sizlere özellikle Kapalıçarşı'daki Bedesten'ten ve o inanılmaz 
              taşlardan, mücevherlerden söz edeceğim. Mücevherler dedim, şaşırdınız mı, 
              almasak da bırakalım bu yaşamın ince yanı bugün bizi, kısa bir süre için 
              de olsa başka diyarlara sürüklesin. Gerçekten şu tekdüze hayatımız pek 
              sıkıcı. 
              Başlasam iyi olacak, efendim benim gibi taşları seven biriyseniz, 
              Kapalıçarşı size en güzel armağanları sunar. Elmasın gizemi, safirin 
              baştan çıkarıcılığı, pırlantanın göz alan parlaklığı çarşıya girdiğiniz 
              andan itibaren size eşlik eder. Hele Bedesten'e girdiğinizde kendinizi 
              geçmişin gizemli ve baş döndürücü zenginliğinin içinde bulursunuz. Sakin 
              bir sabırla işlenmiş mücevherler her biri bir şarkı eşliğinde yanıbaşınıza 
              gelirler. Durur onların şarkılarına kulak verirsiniz. 
              İşte, kim bilir kimin kulaklarını süslemiş ama şimdi vitrinde, kırmızı 
              kadife kutusunda parıldayan şu bir çift pırlanta küpe. Çok güzel 
              salonlardan, çok renkli yaşamlardan geçip buraya gelmiş. Yüzlerce şarkı, 
              yüzlerce kahkaha, yüzlerce gözyaşı biriktirmiş yedeğinde, öylece vitrinde 
              duruyor. 
              Boğaz'dan geçen Saltanat kayıklarından yükselen tüm şarkılar ezberinde. 
              Yalı sahibinin küçük kızının çaldığı piyanodan dökülen tüm notalar da 
              onun. Yıldızlı bir yaz akşamında genç bir gelinin kulağında, Komparsita 
              çalarken de mutluluktan uçmuş olabilir. 
              Ya da topuz yaptığı saçlarını hiçbir zaman açmayan, çok yaşlı ve hüzünlü 
              bir kadın ona gençliğinin en güzel şarkısını söyledikten sonra kayıplara 
              karışmış olabilir. 
              Çok genç yaramaz bir torun onu hoyratça kullanmış da olabilir ve torun 
              çılgınca dans ederken kulağından fırlayan küpenin farkında bile 
              olmamıştır. Nice zamanlardan sonra hizmetçilerden biri onu bahçedeki gül 
              ağacının dibinde bulmuştur. 
              Şu safir, yakut ve mine karışımı broş, en son kimin tayyörünün yakasında 
              hangi şarkıyı dinlemiştir? Belki de kadın bunu yakasına taktığı akşam, 
              savaşmak için yola çıkmaya hazır bir subayla birlikte yemek yemiştir ve 
              mutlaka orkestra Mavi Tuna valsini çalıyordur. Çok sonraları genç kadın 
              broşun bulunduğu kutuya, broşun yanıbaşına bir mektup koymuştur. Genç 
              subayın vurulup öldüğünü yazan bir mektup ve o anda da mutlaka Mavi Tuna 
              valsi çalıyordur. 
              Bu yürek şeklindeki elmas yüzük, kimlerin parmağından çıkıp bu vitrine 
              yerleşti? Bunu kimseler bilemez ama sanki bu elmas yüzük umutsuz bir aşkın 
              seslenişi gibi. Bütün opera aryaları, bütün imkânsız aşklar için söylenmiş 
              şarkıları biliyorumş gibi. Bütün parıltısına rağmen ne kadar da mahzun, 
              yalnız. 
              Kim akıl etti böyle yürek şeklinde bir elmas kesmeyi? 
              Şu görkemli kuyruğu zümrütlerle döşeli, gövdesi elmas tavus kuşunu yapan 
              kim? Onu yapan mutlaka Doğulu bir usta olmalı, çünkü tavus kuşu en çok 
              Doğu'da sevilir, ona en çok Doğu halklarının içten, yürekten gelen 
              şarkıları eşlik edebilir. Malum tavus kuşunun sesi çirkindir ama ona eşlik 
              eden şarkılar en içten aşk nağmelerini fısıldarlar. 
              Evet, ne çok hikâye var bu Bedesten denen gizemli yerde, ne çok taş, ne 
              çok emek var. Ve en önemlisi ne çok şarkı var. Durup bir an dinleyin. O 
              uzaktan gelen ses kimin? O incilerin bulunduğu tarafa tank geliyor, uzak 
              denizlere ait bir ses, bir çağrı o. 
              Uzaklara bir çağrı. Siz en iyisi benimle Bedesten'e gelin ve kendinizi 
              şarkıların ve taşların büyüsüne bırakın. Hiç pişman olmazsınız, bir gün 
              kendiniz için kentin en gizemli dehlizinde kaybolun. 
              
              
        
        
