                           
             Türk Romanına Eleştirel Bir Bakış 3
             Berna Moran
                   
                Araştırma-inceleme
                   
        
        BÖLÜM VIII
 
        
        BİR CİNAYET ROMANI VE POSTMODERN POLİSİYE
 
        Geçen Kasım ayında sayın Doğan Hızlan ile yaptığım bir söyleşide (Gösteri, Kasım 1990) Türk romanının son durumuyla ilgili bir soruya cevap verirken, Türk yazarlarının çağdaş anlayışlar arasında kendilerine bir yol aradıklarını ve postmoderne yönelen bir çizgiden söz edilebileceğini söylemiştim. Bu bağlamda andığım romanlar arasında Kara Kitap ile Bir Cinayet Romanı da vardı. Kara Kitap'ın post modern, daha doğrusu üstkurmaca yönüne başka bir yazımda eğilmiştim; bu yazıda da Pınar Kür'ün son yapıtı Bir Cinayet Romanı'na, yeni arayışlara bir örnek olarak bakmak istiyorum.
        Bir bakıma Pınar Kür'ün yapıtını, polisiye türün bir çeşidi sayılan ve whodunit diye adlandırılan detektif romanları sınıfına sokabiliriz. Çünkü Bir Cinayet Romanı, Akın Erkan adlı bir yazarın, Ölümün Vazgeçilmez Çekiciliği adını alacak bu tür bir romanı yazışını konu ediniyor. Ama, aynı zamanda Akın'dan öğreniyoruz ki tasarladığı yapıt bildiğimiz detektif romanlarına benzemeyecek, daha çok "cinayet romanı mekanizmasını irdeleyecek, bir yerde anatomisini gözler önüne serecek"tir.1 Görülüyor ki Pınar Kür'ün amacı bu türe bir örnek daha katmak değil, bu tür romanın özelliklerini, kalıplarını, konvansiyonlarını sergilemek. Başka bir söyleyişle, Pınar Kür, hem içinde cinayet işlenen polisiye türde bir roman sunuyor bize, hem de bu roman aracılığıyla polisiye tür üzerine yazılmış bir üstkurmaca. 2 Gerçi Türkiye'de Peyami Safa'nın Server Bedi takma adıyla yazdığı Cingöz Recai serisi ve Mickey Spillane'den, Agatha Christie'den ve başka yazarlardan yapılmış çeviriler vardır, ama Pınar Kür'ün parodisini yaparak kullandığı detektif romanı Türk edebiyatında kendine yer edinmiş ve gelişmiş bir roman türü olmadığı için, yapıtı Batı edebiyatı bağlamında inceleyebiliriz ancak. Bundan ötürü, Bir Cinayet Romanı'na geçmeden önce detektif romanının kalıplarına, konvansiyonlarına ve Batı'daki serüvenine bir göz atmamız gerek.
        Polisiye romanın 19. yüzyılda Edgar Allan Poe, Gaston Leroux, Conan Doyle, Emile Gaboriau, Maurice Leblanc gibi yazarlarla başladığı söylenir. Yine genellikle kabul edilir ki bu türün konvansiyonlarının temelini atan E.A.Poe olmuştur. Bunlardan birkaçını şöyle sıralayabiliriz:
        1. Çözülmesi olanaksız görülen bir cinayet.
        2. Aleyhine gözüken kanıtlar yüzünden haksız yere suçlanan bir şüpheli.
        3. Polisin araştırmayı beceriksizce ve yanlış yönde yürütmesi.
        4. Parlak zekâlı ve yetenekli bir detektif.
        5. Olayı ve çözümünü okura anlatan, detektife hayran bir dostu.
        1 Bir Cinayet Romanı, Can Yayınevi, 1989, s. 22.
        2 Bir Cinayet Romanı'nın üstkurmacılığına daha önce Füsun Akatlı kısaca değinmişti ("Bir Cinayet Romanı", Cumhuriyet, 16 Mart 1989). Romanın bu yönünü belirten başka bir yazı için bkz. Fatma Akerson, "Bir Cinayet Romanı'nı Eleştirmek", Gösteri, Nisan 1989.
        6. İnandırıcılığı sağlam görülmeyen kanıtların dikkate alınmaması gerektiği aksiyomu.3
        Detektif romanı içinden çıkılmaz gibi görünen esrarlı bir cinayetin çözümünü sunduğu için, her şeyden önce mantığa güveni ve inancı dile getiren bir anlatı türüdür ve bundan ötürü de "burjuva rasyonelliğinin edebiyattaki özü haline" gelmiştir.4
        Gerçi detektif romanı iki dünya savaşı arasında Agatha Christie, Dorothy Sayers, Ellery Queen, J. Dickson Carr gibi yazarların elinde en parlak dönemini yaşadı, ama yine de sınırlı kalıpları, işlevleri değişmeyen kişileri, bir cinayet ile onun çözümüne dayalı olay örgüsü ve tekrarlanan konvansiyonları yüzünden, yazınsal değerden yoksun, yalnızca vakit geçirmek için okunan bir anlatı türü olarak sürdü. Bundan ötürü eleştirmenler, yazınbilimciler, edebiyat tarihçileri de polisiye roman üzerinde fazla durmaya gerek görmediler; taa ki yapısalcılık, edebiyatın yapısını ortaya çıkarmak amacıyla yapıtlara yeni bir yaklaşımla eğilene kadar. Yapısalcıların bu amacı için kalıpların açıkça gözlemlendiği, yapısı karmaşık olmayan, masal, epos, romans ve detektif romanı türünden anlatılar elverişli inceleme nesneleri oluşturuyorlardı. Bu arada, örneğin, T. Todorov La Poétique de la Prose'daki bir yazısında detektif romanının tipolojisini inceledi.
        Beri yandan modernist ya da postmodernist kimi yazarlar polisiye roman formunu başka bir düzlemde ve başka amaçlar için kullanmaya başladılar.
        Polisiye roman gibi popüler türlerin ciddî edebiyat sınıfına atlamasının nedenini, Rus Biçimcileri'nin görüşlerini geliştirerek "başat öğe" (the dominant) kuramıyla açıklayan Roman Jacobson'un yazısından 5 burda söz etmemiz olanaksız.
        
        3 Bk. Joseph Shipley, A Dictionary of World Literary Terms, "The Detectif Novel" maddesi.
        4 Ernest Mandel, Hoş Cinayet, Yazın Yayıncılık, 1985,s. 38.
        5 "The Dominant", Ladislav Matejka ve Krystyna Pomorska'nın derlediği Readings in Russian Poetics içinde.
        
        Ancak bize gerekli bir iki noktayı belirtelim. Bir kurama göre belli akımlarda ya da dönemlerde yapıtı oluşturan öğelerden biri başat öğe durumuna geçer ve diğer öğeler onun etrafında, kazandıkları öneme göre yerlerini alır ve hiyerarşisi farklı yeni bir düzen meydana getirirler. Örneğin romantizm döneminde sanatçının kişisel duygularının başat öğe durumuna geçtiğini ve önceki dönemin şiirinden farklı bir şiire yol açtığını görürüz. Başka bir dönemde başka bir öğe egemen duruma geçer ve böylece edebiyat tarihi başat öğenin değişmesiyle gelişir.
        Yine bu kurama göre edebiyatın kenar mahallelerinde dolaşan ve "edebiyat" adına pek lâyık görülmeyen önemsiz türler başka bir dönemde merkeze alınır, çünkü hem taze kan etkisi yapacağı düşünülmüş hem de yeni dönemin sorunlarını dile getirmeye elverişli görülmüştür. Polisiye roman da böyle sınıf değiştirmiştir, çünkü J. L. Borges, A. Robbe-Grillet, I. Calvino, Muriel Spark, Umberto Eco gibi yazarlar detektif romanı formunu kendi amaçları için yapıtlarında kullanmışlardır. Örneğin J. L. Borges "Death and the Compass"da (Ölüm ve Pusula) detektif öyküsünden, bu öykülerin tam tersi bir amaca ulaşmak, yani insan aklına olan inancın ve güvenin saçmalığını dile getirmek için yararlanır.6
        Ülkemizde de polisiye roman formunu başka bir amaçla  kullanarak, kanımca, postmodernizm kervanına katılan Pınar Kür'ün romanını yazınsal bağlamı içine oturttuktan sonra, şimdi romanın kendisine geçebiliriz.
        Dediğim gibi, yapıt, içindeki karakterlerden yazar Akın Erkan'ın tasarladığı Ölümün Vazgeçilmez Çekiciliği adlı bir dedektif romanının (buna iç-roman diyelim) yazılışını konu ediniyor.
        
        6 Bk.Patricia Waugh, Metafiction, Methuen 1984, s. 81-84.
        
        Akın eskiden tanıdığı, ama yıllarca görmediği bir takım insanlarla temasa geçiyor ve onlara, yazacağı yeni romanında kendisine yardımcı olmalarını ve romanın karakterleri arasında yer almalarını rica ediyor. Her biri günlük tutarak yazdıklarını Akın'a yollayacak ve Akın da bunları ya olduğu gibi ya da üzerlerinde değişiklikler yaparak romanına koyacak. Gerçi düşünülen iç-roman tamamlanmıyor, ama Bir Cinayet Romanı bu kişilerin o günlerde neler yaptıklarını, düşündüklerini, duygularını ve yazar Akın ile olan ilişkilerini aktaran günlük biçimindeki yazılarından oluşuyor. Yani Bir Cinayet Romanı'nda iç-roman karakterlerinden başkasının yazdığı bir şey yok. Yazarın kişiliğini de, olayların gelişimini de yine onların yazdıklarından öğreniyoruz. Bu bakımdan, yapıtın, detektif romanlarının anlatım tekniğinden ayrıldığını kaydetmeliyiz.
        Akın'a yardımcı olacak ve romanda yer alacak kişiler şunlar: Yıldız Gerçel (katil), Levent Caner (maktul), Yeşim Erses (cinayete neden olacak kadın), Yasemin (yazara yardımcı olacak bir gözlemci), ve Emin Köklü (cinayeti çözecek detektif). 
        Akın'ın roman planına göre Levent, aslında hiç hoşlanmadığı Yıldız'ı baştan çıkaracak; ilk kez bir aşk serüveni yaşayan Yıldız Levent'e aşık olacak, ama Levent onu terk ederek sekreteri Yeşim ile ilişki kurunca, Yıldız, kıskançlık ve öfkeyle Levent'i öldürecek. Emin Köklü de cinayeti çözerek katilin Yıldız olduğunu açıklayacak. Ne ki kişiler bu planı tam bilmezler ama yazarın direktiflerine uyarlar. Örneğin Levent hoşlanmadığı Yıldız'ı baştan çıkarır; Yeşim patronu Levent ile yatar. Roman kişilerinin ipleri onları kukla gibi idare eden yazarın elindedir, ama duruma başkaldıranlar da olacaktır. Bu tür romanlarda, bilindiği gibi, detektif ile birlikte okur da ipuçlarını değerlendirerek katili bulmaya davet edilmiştir, ne ki Pınar Kür hem detektifi hem de okuru şaşırtmak için, seçtiği kişiler tarafından yazılan günlük parçalarını birbirinden ayırırken başlarına yalnızca yazarın baş harfini ve tarih koymuş. Emin ve Levent'in yazdıkları bir zorluk yaratmıyor çünkü E ve L, Emin ve Levent'ten başkası olamaz. Ama Y, Yıldız da, Yeşim de, Yasemin de olabilir. Üstelik bu kadınların benzeştiği ortak noktalar da var. Hiçbiri evlenmemiş, üçü de bir işyerinde çalışıyor. Ayrıca Yeşim olsun, Yıldız olsun anneleriyle yaşayan yalnız iki kadın. Okurun, yazıların kime ait olduğunu içeriklerinden, Y'nin kişiliğinden çıkarması gerektiği için kitabı çok dikkatle okuması şart. Detektif rolündeki Emin'in işi daha da zor, çünkü yazılanların hepsini ona göstermiyor Akın. Bu yüzden Emin Köklü, başta suçsuz kişilerden şüphelenir, Y harfiyle belirtilen yazıların hep aynı kadın tarafından yazıldığını sanır ve ancak sonunda birkaç Y olduğunu kavrayınca anlar hatasını. 
        Pınar Kür de dedektif romanlarının yukarda saydığımız temel özelliklerinin ya da konvansiyonlarının çoğuna sadık kalmış ve ayrıca, metin boyunca olaylar gelişirken ayrıntı sayılacak ikinci derece özellikleri de belirtmekten geri kalmamıştır. Dediğim gibi kurmaca bir cinayetin çözümlenmesi demek olan detektif romanı Pınar Kür'ün elinde kurmacanın çözümlendiği bir detektif romanına dönüşüyor. Bundan ötürü, yapıta, yazarın beklediği şekilde yaklaşan okuru sürükleyen merak da katilin kimliği kadar anlatı sorunları olacaktır. Öykü nasıl kurgulanacak? Çözümü olanaksız görülen cinayet nasıl planlanacak? Detektif nasıl bir tip olacak? Şüpheli kişiler olarak kimler seçilecek vb. Onun için romanda yazarın sorunları, yaratma sıkıntıları, kurgulama çabaları vurgulanır fırsat düştükçe. Nitekim Emin Köklü de roman yazma konusunda fikir yürütürken kurgulamanın öneminden ve güçlüğünden söz eder. "Çözümcü olmak kolay", der, "Verileri doğru değerlendirmek yeterli... Yazmaya kalktığında ise, kişi problemi çözmek değil, kurmak durumunda" (s. 70); bir denklem kurarcasına mantığını kullanarak. Yazarı bir matematikçiye benzeten bu görüş, Bir Cinayet Romanı'nda dile getirilen ve aşağıda ele alacağım roman anlayışına uygundur.
        Pınar Kür'ünki gibi üstkurmaca yapıtlar yaşama değil de anlatının kendisine eğilir, konu olarak "roman"ı irdelerlerken gerçeklikle kurmaca arasındaki ilişkiyi gündeme getirirler ister istemez. Bir Cinayet Romanı'nda da budur durum. Üstelik gerçeklikle kurmaca arasındaki ilişki okuru, romanı anlamlandırırken bocalatacak kadar karmaşıktır da. Her romanın, oyunun, öykünün gerçek dünya ile uzak ya da yakın ilişkisi vardır, ama Bir Cinayet Romanı'nın yapısı ve dile getirdiği roman anlayışı bu soruna özel bir yer veriyor kanımca.
        Yapıtı açıklarken, gerçeklikleri derece derece azalan üç ayrı dünyadan söz edebiliriz. Birincisi gerçek dünya dediğimiz, hepimizin ve bu arada Pınar Kür'ün de okurun da yaşadığı dünya. İkincisi, Bir Cinayet Romanı'nda bu gerçek dünyanın yansıtılmasıyla önümüze açılan iş çevrelerinin; mesleğinde yükselmekten başka bir amaç beslemeyen insanların; "anlamsızlık duygusu" içinde bunalan mutsuz ve yalnız kadınların oluşturduğu kurmaca dünya. Üçüncüsü bu kurmaca dünyanın kişilerinden Akın'ın yazmakta olduğu Ölümün Vazgeçilmez Çekiciliği'nin, gerçek dünyadan daha da uzak kurmaca dünyası. Görüldüğü gibi, gerçek dünyaya göre kurmaca olan Bir Cinayet Romanı'nın dünyası, iç-romana göre gerçek dünya olmuş oluyor. Bu dünyada sergilenen iş çevrelerinin, anlamsız yaşamın gerçek dünya ile ilişkisinin roman açısından önemli olduğunu sanmıyorum. Ama iç-romana göre gerçeklik statüsüne yükselen bu kurmaca dünya ile iç-romanın kurmaca dünyası arasında kurulan ilinti ilginç. Çünkü Akın'ın tasarladığı romanın karakterleri, yazılacak iç-romana göre metin dışı sayılan ve yazar Akın'ın da paylaştığı sözde gerçek bir dünyada var olan insanlar. Bundan ötürü olaylar ve kişiler hem iç romanın kurmaca dünyasında yaşıyorlar hem de gerçek sayılan dünyada. Yani olan biteni iki düzlemde izliyoruz ve yer yer kuşkuya düşüyoruz: dış dünya nerde bitiyor iç-roman nerde başlıyor? İç romanda yer alması gereken cinayetin gerçekten işlendiğini ve romanda kurban rolünü üstlenen Levent'in gerçekten öldürüldüğünü düşünebilir okur. Haklı olarak. Çünkü bu cinayet haberi gazetelerde çıkar ve Emin Köklü, varlığından yazar Akın'ın bile haberdar olmadığı komiser Haydar ile birlikte araştırır cinayeti. Hatta gider Levent'in karısı Eser ile görüşür. Bu durumda okurun bunları gerçeklik düzleminde geçen olaylar olarak yorumlamasına şaşmamak gerek. Ne ki bu bilgileri Emin Köklü'nün günlüğünden ediniyoruz ve ancak romanın sonlarına doğru bu sayfaların, yazarlık sevdasına kapılan Emin Köklü'nün yazdığı alternatif romanın parçaları olabileceğini fark ediyoruz. Bu olanağı hesaba katarsak, bu kez, cinayetin gerçekten değil iç-romanda işlendiğini düşünebiliriz. Besbelli Pınar Kür okuru sürekli olarak, gerçek mi, kurmaca mı sorusuyla karşı karşıya bırakmak istiyor.
        Konvansiyona göre dedektif son bölümde nasıl katilin kimliğini açıklarsa Bir Cinayet Romanı'nın son bölümünde de Emin Köklü katili açıklamak üzere yazarın evine gelir. Ama burdaki sahne detektif romanlarının bir parodisidir, çünkü Emin Köklü ünlü detektifleri oynar bu sahnede. Zaten romanın başından beri onda biraz Agatha Christie'nin Poirot'sunu, biraz Rex Stout'un şişman ve tembel detektifi Nero Wolfe'u buluruz. Philip Marlowe, Mike Hammer gibi ünlü detektiflerin jestlerini ve üslûbunu taklit ederek yaptığı açıklama nedeniyle mizah yanı ağır basan bu eğlenceli son bölüm Emin Köklü ile Akın Erkan arasında bir savaşımı sergiler.
        Detektif romanlarında zeki bir katil ile zeki bir dedektif arasında, E. Mandel'in deyişiyle bir "zekâlar çarpışması"nı izleriz. Biri kusursuz bir cinayet planlamıştır, öteki de onun açığını yakalayacaktır. Bir Cinayet Romanı'nda da budur durum, çünkü Emin Köklü cinayeti çözmüş ve gerçek katilin yazar olduğunu ortaya çıkarmıştır. Ama aslında mesele bu kadar basit değil, çünkü Pınar Kür metni iki düzlemde yürütmek için elinden geleni yapar. Okur yine iki yorum arasında gidip gelecektir. Sözkonusu olan gerçek bir cinayetin çözümü mü, yoksa iç-romandaki cinayeti kimin işlemiş olmasının romanının mantığına daha uygun düşeceğinin saptanması mı? Soruyu şöyle de sorabiliriz: "çarpışma" detektif ile katil arasında mı, yoksa yazar Akın ile, yazarlık hevesinde olan Emin Köklü arasında mı? Her ikisi de mi yoksa?
        Unutmayalım ki Emin Köklü daha baştan beri Akın'ın yazarlığından memnun değildir. Romanı ilerletemediğine, kimin katil, kimin maktul olacağına bir türlü karar veremediğine ve ayrıca roman anlayışının detektif romanlarına asla uygulanamayacağına inanmaktadır. Bu nedenle "korkarım bu işin yönetimini ele almam gerekecek" (s. 145) diye düşünür ve romanı kendi istediği şekilde yürütüp sonuçlandırmaya karar verir. Gerçekten de Akın'ınkinden farklı, ayrı bir roman geliştirir.
        
        
        
