                       
        
        
                
             haber
                   
        DSP'nin hazırladığı yasa önerisine destek arayışları bugün de devam edecek 
        
        
              İdam turu devam ediyor 
              DSP yöneticilerinin idamın kaldırılması için hazırladıkları yasa 
              önerisini bu hafta içinde TBMM'ye vermesi bekleniyor. DSP'nin önerisine 
              MHP ve DYP destek vermezken AKP, anayasal düzenleme koşulunda ısrar 
              ediyor. ANAP ve SP ise DSP'nin girişimine destek veriyor. 
              ANKARA (Cumhuriyet Bürosu) - DSP'nin, idamın kaldırılması için partiler 
              arasında başlattığı destek arama turu bugün de devam edecek. MHP, ANAP, 
              DYP, AKP'nin ardından bugün SP'yi ziyaret edecek olan DSP yöneticilerinin 
              birkaç gün içinde yasa önerisini vermesi bekleniyor. İdamın kaldırılmasına 
              MHP ve DYP destek vermezken AKP, terör suçlularının aftan yararlanmasının 
              önlenmesi için anayasal düzenleme koşulunda ısrar ediyor. SP ise DSP'nin 
              girişimine destek veriyor. 
              DSP Grup Başkanvekili Emrehan Halıcı başkanlığındaki DSP heyeti, savaş ve 
              yakın savaş halleri dışında idamın kaldırılması için yapılacak yasa 
              değişikliğine destek için bugün de SP yöneticileriyle görüşecek. DSP, 
              geçen hafta yapılan turlarda yalnızca ANAP'tan destek alabilmiş, MHP ve 
              DYP idamın kaldırılmasına karşı çıkarken AKP bazı koşullar öne sürmüştü. 
              AKP, DSP'nin hazırlayacağı yasa önerisine destek verip vermemeyi bugün 
              partinin MYK toplantısında görüşerek karara bağlayacak. SP ile bugün 
              görüşecek olan DSP'lilerin, yarın AKP'nin resmen kararını bildirmesinden 
              sonra yasa önerisini vermeleri bekleniyor. 
              AKP Genel Başkan Yardımcısı Yaşar Yakış dün düzenlediği basın 
              toplantısında, partisinin Türkiye'nin idamdan tamamen arınmış bir ülke 
              olmasını istediğini belirterek, idam konusunun ''gereksiz bir gayretle 
              terör örgütü elebaşısının idam kararının infazı ile ilişkilendirildiğini'' 
              söyledi. 
              'Öcalan'ı idam edemezler' 
              Bunun istismara yönelik olduğunu anlatan Yakış, idam kaldırılsa da 
              kaldırılmasa da hükümetin Abdullah Öcalan 'ı idam edemeyeceği görüşünde 
              olduklarını belirtti. 
              Partilerini en çok düşündüren konunun, Türkiye'de af konusunun istismar 
              edilmesi nedeniyle idam mahkûmlarının bir süre sonra salıverilmesi 
              olduğunu anlatan Yakış, bu nedenle Öcalan'ın da bir süre sonra tahliye 
              edilmesinden endişe duyduklarını bildirdi. 
              Diğer partilerin de Öcalan'ın tahliye edilmesini istemiyorlarsa buna çözüm 
              aranması gerektiğini söyleyen Yakış, ''Akla gelen çarelerden biri, idamın 
              ağırlaştırılmış müebbet hapis cezasına çevrilmesi ve bu cezaya çarptırılan 
              kişinin aflardan yararlanmasını önleyecek mevzuat düzenlemelerinin 
              yapılmasıdır'' diye konuştu. 
              Anadilde yayın ve anadilin öğrenilmesine de değinen Yakış, Kürtçe 
              televizyon seyretmek isteyenlerin aralarında terör örgütünün yayın 
              organının da bulunduğu çeşitli ülkelerden Kürtçe yayın yapan televizyon 
              istasyonlarını izleyebildiklerini belirtti. 
        
        
        Seçimler ve Sayın Ecevit 
              M. Selim OKÇAY Hukukçu 
              Seçimlerden hemen sonra Sayın Ecevit , önemli olduğunu değerlendirdiğim 
              iki tümlecik açıklamada bulundu ve bunu Bakanlar Kurulu'nun son 
              toplantısında da yineledi. 
              Bunlardan ilki, seçime gitmekle adeta kendi kendimizi öldürdük sözleri 
              (intihar ettik) idi. Buradaki, kendi kendimize kelimelerinin yanlışlığı 
              üzerinde durmak istemiyorum. Esas olan, seçim kararının kendileri için 
              intihar kararı olduğunu ancak seçimden sonra anlayabilmiş olmalarıdır. 
              İnatla bir tür af kanunu olan kanunu çıkararak toplum düzenini altüst 
              ettiklerinin farkına bile varamamışlardır. Tüm değerlendirmeler toplumdaki 
              kırgınlığı, tepkiyi ortaya koyarken bu görüşlere değer vermemişlerdir. 3.5 
              yıldır uygulanan IMF güdümlü ekonomi politikasının ağır cenderesinin 
              altında ezilen halkın, önümüzdeki 1.5 yılda biraz olsun nefes 
              alabilecekleri sezinlenirken bunu beklemeyip seçime gitmenin intihardan 
              başka bir şey olmadığını anlayamamışlardır. Esas önemli olan, bir adım 
              ötesini göremeyen bu insanlar ne yazık ki Türkiye Cumhuriyeti'nin kaderi 
              üzerinde yıllarca rol oynamışlardır. Vah benim ülkem demekten başka ne 
              diyebilirim ki... 
              İkinci tümce de, AKP iktidarından kaygı duyduğu şeklindedir. İnsan bunu 
              duyunca, ''Eh Sayın Ecevit, ben sizi ne yapayım?..'' diyesi gelmektedir. 
              Bunu yeni mi gördünüz, yeni mi anladınız?.. ''Dindar kesim de dindar 
              kesim'' kelimelerini ağzınızdan hiç düşürmüyordunuz... Bunun için CHP'yi 
              bile dışladınız... Bir Süleyman Demirel oldunuz, bir Turgut Özal oldunuz, 
              bir Kenan Evren oldunuz... Söyler misiniz, en fazla imam hatip lisesi 
              kimin zamanında açıldı?.. Bir tohumun bire yirmi başak vereceğini hiç 
              öngöremediniz... Atatürk ilkelerinden azıcık azıcık verilen ödünlerle 
              bunları iktidara getirenin kim olduğunu şimdi anladınız mı, bari... 
              Televizyonlarda, hangi türbeye kim daha çok çaput bağlayacak diye koşuşan 
              zavallı insanlarımızı, sayenizde bol bol izliyoruz. Şimdi neden kaygı 
              duyuyorsunuz, siz de büyük çapta katkıda bulundunuz... 
              AKP iktidarının, Recep Tayyip Erdoğan 'ın değişip değişmediğini tartışan 
              basınımıza, medyamıza acıyorum. Fethullah Gülen 'in stratejisinden 
              haberleri hiç yok herhalde... Hiç belli etmeyeceksin, sırasını 
              bekleyeceksin, belki bu yıllarını alacak, ama her şey olgunlaştığı zaman 
              ne Atatürk kalacak, ne laiklik kalacak, gibisinden konuşmuyor muydu?.. 
              Adım adım ilerliyorlar, hiç kimse bana aksini anlatmasın... Şimdi 
              üniversitelerde başörtüsünün çok yakında serbest bırakılacağının 
              sinyalleri alınıyor... Daha sonra İmam Hatip Liseleri mezunlarına 
              üniversitelerin yolunun daha da fazla açılmasını gerçekleştirecekler, 
              normal liselerin birer imam hatip lisesine dönüşmesine adım adım 
              çalışacaklardır. Yazık, arada bir ordumuz da, Atatürk ilkeleri falan diyor 
              da azıcık geriliyor gözüküyorlar... 
              Yoksa bilinsin ki adım adım ilerliyorlar ve ilerleyeceklerdir. Yılanın 
              başı ezilmez ise karnını doyurmak için büyüyecek, yavrulayacaktır... 
              1950'li yıllarda İstanbul'da görünen iki kara çarşaflı kadının resminin 
              gazetelerde yer aldığını, altında da hâlâ bu tip insanların bulunduğunu 
              üzüntü ile görüyoruz, denildiğini, hatırlayanınız var mı?.. Unutulmasın ki 
              Atatürk, laiklik ilkesini topluma kabul ettirirken büyük bir destek 
              görmüştür ve o tarihteki Türk halkı en ufak laiklik eğitimi almamış, tam 
              anlamıyla şeriat hükümlerine göre idare edilmişti... 
              Ama geç de olsa, Sayın Ecevit, AKP iktidarından kaygı duyuyorum, dediğiniz 
              için size teşekkür ediyorum. Belki bu mesajın bir yararı olur... 
        
        
        Utku 'Aydınlanma'nın Olacaktır... 
              Çoğunun eşleri de adeta siyasal sarıklı! Bir bakanın eşinin de çarşaflı 
              olduğunu öğreniyoruz. Ülkemizi bu duruma getirenler utansınlar. Bu dönem 
              de yaşanıp, gelip geçecek, utku Türk 'aydınlanması'nın olacaktır. 
              Erol ERTUĞRUL Hukukçu 
              3 Kasım seçimleri ile yurdumuzda yeni bir dönem başladı. Bir yılı aşkın 
              bir süre önce kurulmuş ve yöneticilerinin büyük bir bölümü daha önce 
              denenmiş olan ve bilinen, ancak, kamuoyuna denenmemiş diye sunulan bir 
              siyasal parti, tek başına iktidar oldu. Bu seçimlerde, on milyon dolayında 
              vatandaşımız oy kullanmadı. Bu durum, bu vatandaşlarımızın, seçime giren 
              siyasal partilerden hiçbirisine güven duymadıklarını göstermektedir. On 
              milyon vatandaşımızın oy attıkları siyasal partiler de barajı aşamadıkları 
              için TBMM'ye giremediler. Oy kullanmayan ve kullandıkları oylar 
              değerlendirilmemiş olan vatandaşlarımızın sayısı dikkate alındığında, bu 
              Meclis'in ulusal istenci (milli iradeyi) temsil ettiği kolay kolay 
              söylenemez. Tek başına iktidar olan AKP, kullanılmış oyların yüzde otuz 
              dördünü aldı. Ancak, seçim sisteminden kaynaklanan olumsuzluklar nedeni 
              ile de haksız biçimde milletvekilliklerinin yüzde altmış altısına sahip 
              oldu. 
              Geçen dönemde, iktidar olmuş, ancak, daha sonra dinsel amaçlı çalışmaları 
              ile inançları sömürü aracı yaptığı için, Anayasa Mahkemesi tarafından 
              kapatılmış olan Refah Partisi'nin yöneticileri, milletvekilleri, AKP'nin 
              kurucuları ve milletvekilleri olarak TBMM'ye girmişlerdir. Bu durumda, bu 
              partinin hiç denenmemiş olduğunu söyleyebilir miyiz? Bu kesin gerçek açık 
              biçimde ortada iken, 3 Kasım seçimlerinden sonra basın organlarının büyük 
              bir bölümü, bir bölüm yazarlar, yeni iktidarı, sanki ulusumuzun hiç 
              tanımadığı kişilermiş gibi ve ülkemizin sorunlarını çözebileceklermiş gibi 
              allayıp pullayıp sunmaya çalışmaktadırlar. Oysa ki ilk uygulamalara 
              baktığımızda dinsel amaçların öne çıkarılacağı ve ulusumuzun inançlarının 
              sömürüleceği gün gibi ortadadır. Hilton Oteli'nde, İçişleri Bakanı'nın 
              milletvekilleri ile birlikte kıldığı gösteri namazı, TBMM Başkanlığı'na 
              seçilen kişinin, ''Bu göreve inat için'' aday olduğunu açıkça söylemesi ve 
              Sayın Cumhurbaşkanımızın yurtdışı bir göreve gidişi törenine siyasal 
              amaçlı başörtülü eşini getirmiş olması gelecekte olabileceklerin 
              göstergeleridir. Bu ulus, bugün Adalet Bakanı olan kişinin, Özal 
              dönemindeki devlet bakanlığı sırasında, ''Flört fahişeliktir'' dediğini 
              unutmadı. 
              Hiç kuşkunuz olmasın, Refah iktidarının Kültür Bakanı'nın, ''Bizim 
              ulusumuz baleden, klasik müzikten anlamaz, bize yağlı güreş gerekir'' 
              anlatımındaki düşünce, yakın zamanda kendisini gösterecektir. Milli Eğitim 
              Bakanlığı'na atanmak istenilen, ancak Sayın Cumhurbaşkanı'nın engellemesi 
              ile karşılaşan sayın profesörün, Kırıkkale Üniversitesi Rektörü iken, 
              şeriatçı uygulamaları ve kadrolaşması nedeni ile İran rejimine ve Humeyni 
              'ye hayranlığından ötürü YÖK tarafından üniversiteden uzaklaştırıldığı 
              düşünüldüğünde, şimdiki yönetimin kendisini hiç saklamak ve gizlemek 
              istemediği görülmektedir. 
              Bu sayın baylar, aldıkları yüzde 34 oyla halkımızın yarısının oy 
              kullanmadığını ve öbür yarısının da TBMM'de temsil edilmediğini ve 
              kendilerine karşı, yüzde seksenlere varan bir çoğunluk olduğunu da 
              unutarak, her şeyi yapabileceklerini sanıyorlar. Bu ulus geçmişte 
              böylelerini çok gördü. Demokrasi yalnızca seçilmiş olmak ve çoğunluğun her 
              istediğini yapabilmesi demek değildir. Demokrasi, çoğunluk karşısında, 
              azınlığın haklarının korunması, bir tek bireyin bile hakkının savunulması 
              demektir. Bu çoğunluğa güvenerek anayasayı da kendi istemleri 
              doğrultusunda değiştirmek, hukukun temel kurallarını hiçe sayarak, parti 
              başkanlarına, milletvekilliği ve başbakanlık yolunu açmaya çalışmak tam 
              bir aymazlıktır. 
              Öncelikle düşünmemiz gereken, ülkemizin bu duruma nasıl getirildiğidir. Bu 
              duruma gelişimizin baş nedeni 12 Eylül yönetimidir. Açılan yüzlerce imam 
              hatip okulu, bu okullardan mezun olanların din adamı değil de üniversiteye 
              giderek, yaşamın her alanına dağılmış olmaları, okullara zorunlu din 
              derslerinin konulmuş olması, inanç sömürücülerinin korunup kollanması ve 
              gençlerin politikadan uzaklaştırılmaları, varılan sonucun nedenleridir. 
              Trakya Üniversitesi Eğitim Fakültesi'nde yapılan bir ankete katılan 
              öğretmen adaylarının yüzde 40'ının, ''Türkiye'nin bağımsızlığını Atatürk'e 
              borçlu olmadığını'' düşündüğünü üzülerek öğreniyoruz. Bu kuşaklar nasıl 
              yetişti.. bunları kimler yetiştirdi? Ülkemizi bu noktaya getiren 12 Eylül 
              paşaları için bilmem ki ne desek... Bu öğretmen adaylarının yüzde 53'ü de 
              çalıştıkları okulda mescit bulunmasını istiyorlarmış. Sanki bu ülkede bir 
              inanç sorunu varmış gibi, ''Benim vatandaşım göğsümü gere gere Müslümanım 
              diyemeyecek mi?'' diyen siyasal parti başkanları, baş sorumlulardır. 
              Dün, imam hatip çıkışlı valiler, kaymakamlar, yargıçlar, savcılar var 
              diyorduk. Bugün artık imam hatipli bakanlar, başbakanlar, Meclis 
              başkanları var. Çoğunun eşleri de adeta siyasal sarıklı! Bir bakanın 
              eşinin de çarşaflı olduğunu öğreniyoruz. 
              Ülkemizi bu duruma getirenler utansınlar. Bu dönem de yaşanıp, gelip 
              geçecektir. Utku Türk aydınlanması 'nın olacaktır. 
        
        
        'Bir kimse aynı seçim için birden fazla seçim çevresinde aday olamaz' 
              maddesi Erdoğan'ı bağlıyor 
              Yasa Siirt yolunu kapatıyor 
              Milletvekili Seçimi Yasası'nın 16. maddesi, 'bir kimse aynı zamanda 
              değişik partiden veya aynı partiden aynı seçim için birden fazla seçim 
              çevresinde aday olamaz, aday gösterilemez ve seçilemez' hükmünü içeriyor. 
              Erdoğan 3 Kasım seçiminde İstanbul'dan aday olmuş ancak adaylığı YSK 
              tarafından reddedilmişti. YSK de Siirt seçimini 3 Kasım'ın devamı olarak 
              kabul ediyor 
              MUSTAFA ÇAKIR 
              ANKARA - Anayasa ve seçim yasalarında yapılan değişiklikle Siirt seçiminde 
              TBMM'ye girmeyi amaçlayan AKP Genel Başkanı Recep Tayyip Erdoğan 'ı, 
              Milletvekili Seçimi Yasası'nın ''adayların bir seçimde farklı yerlerden 
              aday olamayacaklarına'' ilişkin 16. maddesi engelliyor. Erdoğan, 3 Kasım 
              seçiminde İstanbul'dan aday olmuş ancak adaylığı reddedilmişti. Yüksek 
              Seçim Kurulu'nun (YSK) Siirt'te yapılacak seçimin 3 Kasım'ın devamı 
              olduğunu açıklaması da Erdoğan'ın adaylığını zora soktu. 
              AKP, lideri Recep Tayyip Erdoğan'a milletvekilliği yolunu açmak için 
              anayasa ve seçim yasalarında değişiklikler yapıyor. TBMM'de kabul edilen 
              anayasa değişikliği paketi ile Erdoğan'ın önündeki en önemli engel olan 
              Anayasanın 76. maddesi değiştirildi. Erdoğan, Milletvekili Seçimi 
              Yasası'nda yapılacak değişikliğin ardından da yeniden seçilme 
              yeterliliğini kazanacak. AKP, bu değişiklikleri Siirt seçiminde de 
              uygulayabilecek. Ancak Milletvekili Seçimi Yasası'nın 16. maddesi 
              Erdoğan'ın Siirt'ten aday olmasını engelliyor. Yasanın adaylıklara ilişkin 
              16. maddesi şöyle: 
              ''Siyasi partiler anlaşarak müşterek liste halinde aday gösteremezler. 
              Siyasi partilere kayıtlı olmayan kimselerin, herhangi bir siyasi parti 
              tarafından aday gösterilmeleri, kendilerinin yazılı muvafakatlarına 
              bağlıdır. Bir kimse aynı zamanda değişik siyasi partiden veya aynı 
              partiden aynı seçim için birden fazla seçim çevresinde aday olamaz, aday 
              gösterilemez ve seçilemez. Bağımsız adaylar da aynı seçim için birden 
              fazla seçim çevresinde aday olamaz ve seçilemez.'' 
              Erdoğan, 3 Kasım seçiminde İstanbul 1. sıradan aday olmuş ancak adaylığı 
              YSK tarafından reddedilmişti. Erdoğan'ın yerine Kemal Unakıtan aday olmuş 
              ve TBMM'ye girmişti. YSK, Siirt seçimini 3 Kasım'ın devamı olarak görmüş 
              ve yüzde 10'luk ülke barajının uygulanmasına karar vermişti. Erdoğan'ın 
              Siirt seçimlerinde aday olması durumunda aynı seçimde birden fazla yerde 
              adaylığı söz konusu olacak. Hukukçular, yasa maddesinin açık olduğunu 
              Erdoğan'ın 3 Kasım'ın devamı niteliğindeki Siirt seçiminde aday 
              olamayacağına işaret ettiler. 
              Erdoğan: Neticelere bakacağız 
              AKP Genel Başkanı Erdoğan ise Siirt seçiminde aday olup olmayacağına 
              ilişkin sorulara kaçamak yanıtlar veriyor. Erdoğan adaylığı konusunda 
              ''Neticeleri tam görmeden, yetkili kurullarımızla bir karar vermeden Ali 
              kıran baş kesen mantığıyla hareket olmaz. Önce Çankaya'dan bir haber 
              gelsin bakalım. Cumhurbaşkanı onaylarsa o zaman Mart'ın başında oluyor. 
              Yetkili kurullarımızın Siirt'le ilgili çalışmaları devam ediyor. 
              Milletvekili olan arkadaşlarımızın hepsi hazır'' değerlendirmesini 
              yapıyor. 
        
        
        AKP'yi uyaran Türkiye Barolar Birliği, laiklikten ödün vermeyeceklerini 
              vurguladı: 
              Türbanda ısrarcı olmayın 
              Baro başkanlarının ortak açıklamasında, ulusal ve uluslararası yargı 
              kuruluşlarınca kesin olarak çözüme bağlanan türban meselesinin bir kesim 
              tarafından devamlı sıcak tutulmaya çalışıldığı belirtildi. 
              ANKARA (Cumhuriyet Bürosu) - Türkiye Barolar Birliği (TBB) Yönetim Kurulu 
              ve baro başkanları, AKP'yi ''türban'' da ısrar etmemesi konusunda uyardı. 
              Türbanın yeniden Türkiye'nin sorunu olmaması gerektiğine dikkat çeken TBB 
              ve baro başkanları, ''Cumhuriyetin temel niteliği olan laiklik ilkesinden 
              ödün verilemez'' açıklamasını yaptı. 
              TBB Yönetim Kurulu ve baro başkanları yaptıkları ortak açıklamada, hükümet 
              programında yer alan demokratikleşme, kamu yönetimindeki hantal yapıdan 
              kurtulma, ekonomik istikrarın sağlanması, işkence ve insan hakları 
              ihlallerinin üzerine kararlılıkla gidilmesi, hukukun evrensel ilkelerine 
              saygı, özgürlükçü ve katılımcı yeni bir anayasa, yolsuzlukla mücadele ve 
              yargı reformu gibi taahhütlerin takipçisi olacaklarını bildirdiler. 
              Yargıtay, Danıştay ve Anayasa Mahkemesi gibi yargı kuruluşlarının 
              kararlarını kişisel nedenlerle ve oy kaygısıyla tartışmaya açacak tutum ve 
              davranışlardan kaçınılması gerektiğine vurgu yapılan açıklamada şöyle 
              denildi: 
              ''Ulusal ve uluslararası yargı kuruluşlarınca kesin olarak çözüme bağlanan 
              türban meselesi bir kesim tarafından Türkiye'de devamlı olarak sıcak 
              tutulmaya ve bir şekilde Türkiye'nin gündemine sokulmaya çalışılmaktadır. 
              Türban Türkiye'nin yeniden sorunu olmamalıdır. Verilmiş bulunan bu ulusal 
              ve uluslararası yargı kararlarına saygı gösterilmesi herkesin görevidir.'' 
        
        
              'Ülke tehlikeye atılamaz' 
              AB'nin Türkiye'ye Aralık 2004'te müzakere tarihi vermesinin kabul 
              edilebilir olduğuna işaret edilen açıklamada, Güney Kıbrıs Rum kesiminin 
              AB'ye Kıbrıs'ın temsilcisi üye olarak kabulü ve BM Genel Sekreteri'nin 
              planının 28 Şubat 2003 tarihine kadar imzalanmasının istenmesinin ise 
              çifte standart ve dayatmacı bir davranış olduğu vurgulandı. Kıbrıs'ta 
              ulusal çıkarlardan hiçbir zaman ödün verilemeyeceği belirtilen açıklamada, 
              barışın sağlanması için iyi niyetli çabaların sürdürülmesi istendi. 
              Mustafa Kemal Atatürk ile başlayan aydınlanma ve çağdaşlaşma hareketinin, 
              Avrupa ailesinin demokratik, laik, hukuk ve insan haklarına saygılı 
              değerleri ile taçlandırılması gerektiğine işaret edilen açıklamada, Irak 
              sorununda barışçı yollardan çözülmesi istendi. 
              Açıklamada, ''Hiç kimsenin ulusumuzu ve ülkemizi tehlikeye atmaya ve 
              savaşa sokmaya hakkı yoktur'' denildi. TBB Yönetim Kurulu ve baro 
              başkanlarının, cumhuriyetin temel niteliği olan laiklik ilkesinden ödün 
              vermeyeceği ve laikliğin yılmaz savunucusu olduklarına dikkat çekilen 
              açıklamada, hukukun üstünlüğünü hedef seçen, çağdaş, demokratik, laik, 
              sosyal bir hukuk devletinin tüm kurum ve kuruluşları ile hızla hayata 
              geçirilmesi istendi. Açıklamada, baro başkanlarının istemleri şöyle 
              sıralandı: 
              ''Yargı bağımsızlığını sağlayacak düzenlemelerin yapılması, baroların 
              anayasanın yargı bölümüne alınması, Adalet Bakanlığı'nın bütçe payının 
              arttırılması, hukuk fakültelerinin durumunun gözden geçirilmesi .'' 
        
               
        
        
