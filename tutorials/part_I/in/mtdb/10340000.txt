                       
        
        
                
             haber
                   
        Diyarbakır Emniyet Müdürü Gaffar Okkan ve 5 polisin şehit edilmesinin 
              üzerinden 2 yıl geçti 
              Firari zanlılar hâlâ yakalanamadı 
              *Okkan suikastına ilişkin operasyonlar devam ediyor. Polis kaynakları 
              suikast zanlıları oldukları belirtilen firari durumdaki Necmettin Şanlı, 
              Recep Dünük, Ramazan Kınay ve Yasin Aydın'ın peşinde. 
              DİYARBAKIR (Cumhuriyet Bürosu) - Diyarbakır Emniyet Müdürü Gaffar Okkan ve 
              5 polisin şehit edilmesinin üzerinden 2 yıl geçti. Eyleme katılan 
              teröristlerden 3'ü öldürüldü, 9'u da yakalandı. 5 tetikçi ise halen 
              aranıyor. 
              17 Ocak 2002'de İstanbul Beykoz'da gerçekleştirilen ve Hizbullah'ın lideri 
              Hüseyin Velioğlu 'nun öldürüldüğü operasyonun ardından örgüt militanları, 
              24 Ocak 2001'de Ali Gaffar Okkan ve görev arkadaşları Mehmet Kamalı, Sabri 
              Kün, Selahattin Baysoy, Mehmet Sepetçi ile Atilla Durmuş 'u şehit etti, 
              polis memurları Nuri Bozkurt, Mustafa Dinçer, Veli Göktepe ve Fatih Gökçek 
              'i de yaraladı. 
              24 Ocak'ta Diyarbakır'da gazetemiz yazarı Uğur Mumcu 'nun katledilmesinin 
              yıldönümü nedeniyle düzenlenen anma gecesine katılmak için Şehitlik 
              semtindeki makamından çıktıktan sonra saldırıya uğrayan Okkan ve 
              arkadaşlarının katillerinin bulunması için geniş çaplı operasyonlar 
              yapıldı. 
              Okkan'ın ölmeden önceki açıklamaları 
              Diyarbakır'ın Bağlar semtinde 29 Mart 2001'de bir apartmana düzenlenen 
              operasyonda ''Ejder'' kod adlı Hasan Sarıağaç öldürüldü. Okkan'ın ölmeden 
              önce açıkladığı 26 kişilik tetikçi listesinde adı bulunan Sarıağaç'ın 
              elindeki silahın, Okkan suikastında da kullanıldığı anlaşıldı. 
              Bu operasyondan kısa bir süre sonra 13 Nisan'da Bağlar'da bir hücre evine 
              girmek üzereyken yakalanan tetikçi Mehmet Fidancı , sorgusunda kendisinin 
              de katıldığı suikasta ilişkin önemli açıklamalarda bulundu. 
              Fidancı'nın sözleri 
              Gaffar Okkan ve arkadaşlarına suikast yapılması talimatını eylemden bir 
              gün önce aldıklarını belirten Fidancı, 24 Ocak'ta eylemin yapılacağı 
              Şehitlik Sezai Karakoç Bulvarı'na akşam saat 17.30 sıralarında 
              geldiklerini söyledi. Fidancı, ''Bende 1 Kalaşnikof, 1 makarof tabanca ve 
              1 de el bombası vardı. Silahlarımız görünmesin diye ceketlerimizin altına 
              koyduk. Olay gerçekleştiği sırada benim de içinde olduğum grup gözetleme 
              yapıyorduk. Saldırı gerçekleştikten sonra yaya olarak Şehitlik kavşağına, 
              oradan da Bağlar Körhat mevkiindeki mezarlığın yanından kaçtım'' dedi. 
              İdamdan müebbet hapse çevrildi 
              Suikasta karışan Hasan Sarıağaç, Şafi Demirdağ ve Bedri Esmer polisle 
              girdikleri çatışmalarda öldürüldü. Mehmet Fidancı, Bedran Selamboğa, Şener 
              Dünük, Servet Yoldaş, Suat Çetin, Veysi Şanlı, Mustafa Bozkurt ve İbrahim 
              Gürceyiz ile Abdulkadir Aktaş da yakalandı. 
              Bu kişiler hakkında Diyarbakır DGM'de eylem nedeniyle önce TCY'nin 125. 
              maddesi uyarınca idam istemiyle dava açıldı. Ancak sanıklar hakkında 
              istenen cezalar daha sonra yasadaki değişiklik nedeniyle müebbet hapse 
              çevrildi. 
              Okkan suikastına ilişkin operasyonlar devam ediyor. Polis kaynakları 
              suikast zanlıları oldukları belirtilen firari durumdaki Necmettin Şanlı, 
              Recep Dünük, Ramazan Kınay ve Yasin Aydın 'ın peşinde. 
        
        
        'Geçmişten Geleceğe Antalyalılar' dergisinde kent sakinleri aile tarihini 
              anlatıyor 
              Antalyalı anılarını yazıyor 
              4 Büyükşehir belediyesinin 20 bin adet basarak geniş bir dağıtımla hemen 
              her eve ulaştırdığı Geçmişten Geleceğe Antalyalılar dergisindeki ''Akdağ 
              Ailesi'', ''Koçaş Ailesi'', ''Öztemel Ailesi'', '' Akın Ailesi'', 
              ''Akıltopu Ailesi'', ''Saymaz Ailesi'', ''Sürel Ailesi'', ''Demirtaş 
              Ailesi'' ve ''Akşit Ailesi''nin anılarını ve kentle olan bağlarını 
              okuyanlar, ya kâğıda kaleme sarılıyorlar ya da dergide duyurulan 
              telefonları arayıp, ''yazar mısınız?'' diyorlar... 
              OKTAY EKİNCİ 
              Adı, Salih Koçaş ... Bugün Antalya turizminin can damarlarından olan Kemer 
              yolunun yapımında işçi olarak çalışmak için bu kente gelmiş... 1977'de de 
              ailesini getirip yerleşmiş... 
              Çeyrek yüzyılın ardından, artık tartışmasız ''Antalyalı'' oldu... Çünkü, 
              geceleri oturdu, çoluğu çocuğu yanına aldı; büyükleri dinleyip, küçükleri 
              okşadı ve ''aile tarihini'' yazdı... 
              Yaşamının Antalya öncesi dönemiyle yarınları arasında kurduğu ''anılar ve 
              düşler'' köprüsüyle de yazdıkları ''Geçmişten Geleceğe Antalyalılar'' 
              dergisinde yayımlandı... Artık, kendi tarihi ''kentinin de tarihi'' ve 
              herkes bunu okuyor... 
              Adı Fatma Sürel ... Annesi Emel Hanım ve babası Safter Bey 1970'lerin 
              başlarında yaşamak için Antalya'yı seçtiklerinde, bu kararın aynı zamanda 
              bir ''dünya lokantasının'' da kente armağan edilmesi anlamına geldiğini 
              elbette bilmiyordu. 
              'İlk kadın girişimci' 
              Emel Hanım'ın Antalya'daki ''ilk kadın girişimci'' unvanıyla yarattığı 
              ''Hisar Restoran'' , bir gün Kaptan Cousteau , derken Prenses Grace Kelly 
              , ardından Bulgaristan Devlet Başkanı Jivkof ve daha nicelerinin 
              beğenilerini de alarak ağırlayınca, 1993'te dünyanın ilk 50 lokantası 
              arasına adı yazıldı. Antalya'daki değişik kurumlardan aldığı ödüller de 
              onur tablosuna eklendi. 
              Ne var ki Fatma Sürel de annesinin kente bu büyük katkılarına ve 2001'de 
              ölümünden sonra kendisinin de benzer katkıları aynı ruhla açtığı Melissa 
              Butik 'le sürdürmesine rağmen, tıpkı karayolları işçisi Salih Koçaş gibi 
              asıl şimdi ''Antalyalı'' oldu... Çünkü, yine çoluğuyla çocuğuyla ve 
              yakınlarıyla konuşarak, araştırarak; ''ailesinin tarihini'' yazdı... Aynı 
              dergide de yayımlandığı için artık herkes bu çalışkan ailenin geçmişi ile 
              Antalya arasındaki duygu ve hemşerilik bağlarını okuyor, biliyor... 
              Ya yazın ya anlatın 
              Evet... Bugünlerde Antalya'da kentin gündeminde ''Antalyalılar'' var... 
              Evlerde, işyerlerinde, dolmuşta, çarşıda, pazarda, yani ''kent yaşamının 
              gündeminde'' , Antalyalıların ''kendileri'' var. Büyükşehir belediyesinin 
              20 bin adet basarak geniş bir dağıtımla hemen her eve ulaştırdığı 
              Geçmişten Geleceğe Antalyalılar dergisindeki ''Akdağ Ailesi'', ''Koçaş 
              Ailesi'', ''Öztemel Ailesi'', '' Akın Ailesi'', ''Akıltopu Ailesi'', 
              ''Saymaz Ailesi'', ''Sürel Ailesi'', ''Demirtaş Ailesi'' ve ''Akşit 
              Ailesi'' nin anılarını ve kentle olan bağlarını okuyanlar, ya kâğıda 
              kaleme sarılıyorlar ya da dergide duyurulan telefonları arayıp, ''yazar 
              mısınız?'' diyorlar... 
              Bunun nedeni ise yine bu çalışmanın kamuoyuna açıklanmasında, Büyükşehir 
              Belediye Başkanı Dr. Bekir Kumbul 'un altını çizdiği başlıca şu iki 
              vurgulama... 
              Aynı zamanda Tarihi Kentler Birliği 'nin başkanvekili de olan ve bu 
              çalışmayı Birlik üyesi olmanın en önemli özgün çabası olarak anlatan Bekir 
              Kumbul diyor ki: ''Nereden ve ne zaman gelmiş olurlarsa olsunlar, bu kenti 
              yaşamak için seçenler Antalyalıdır ve anılarına herkesi ortak 
              ettiklerinde, hemşerilikleri de tarihle bütünleşecektir...'' 
              Ardından, hemşerilerine şu çağrıyı yapıyor: ''Aile tarihinizi araştırıp, 
              belgeleyip yazınız... İster siz yazın, ister siz anlatın biz yazalım... 
              Ama tarihlerinizi yayımlayalım, arşivleyelim, kent belleğinin hazinesi 
              yapalım...'' 
              İşte bu davete katılan ''öncü'' aileler arasından 9'unun, ya kendi 
              yazdıkları ya da anlattıkları ve dergi yazarlarınca derlenen tarihleri, 
              albümlerinden özenle seçtikleri eski fotoğraflar, kimliklerine ait 
              belgeler ve aile büyüklerine ait simgelerle birlikte derginin Ocak 2003 
              ayına ait ''ilk sayısını'' oluşturdu... 
              Vaktiyle Antalya'ya ''Malatyalı'' kültürüyle gelip yerleştiği Almancayı 
              bile ''Malatya aksanıyla'' konuşmasından hemen anlaşılan, Akdeniz 
              Üniversitesi öğretim üyesi ve Patara kazılarının ''Anadolu sevdalısı'' 
              başkanı arkeolog Prof. Dr. Fahri Işık 'ın da ''antik çağdan bu yana kentin 
              geçmişini'' yazarak katkıda bulunduğu Türkiye'nin bu ilk aile tarihi 
              dergisi, iki aylık aralıklarla ve aynı sayıda basılmak üzere planlandı... 
              'Sırlar' bile yazılıyor 
              Geçmişten Geleceğe Antalyalılar'ın, yöre aydınlarının katılımıyla 
              oluşturulmuş ''yazı kurulu'' ilk sayıdaki sunuşlarında özetle şuna dikkat 
              çekiyor: ''Esinlenebileceğimiz başka bir örnek olmadan yola çıktık... 
              Ailelerin tarihlerini hafiyelik yapmadan belgelemek için de neyi yazıp, 
              neyi sır olarak saklayacaklarını onlara bıraktık... Ancak gördük ki bu 
              çalışmanın öncüleri olanlar, hiç de öyle çekinmeden her şeylerini 
              yazdılar...'' 
              Bu öncüler arasındaki Tarık Akıltopu , aynı zamanda Antalya'da Cumhuriyet 
              dönemi ''mektepli mimarların'' da öncüsü... Çünkü kentin ''ilk diplomalı 
              mimarı'' ... 
              Hemen tüm Antalyalıların ''en yakışıklı delikanlımız'' dedikleri Tarık 
              Bey, 18 Mart 1918 'de bu kentin Kışla Mahallesi 'ndeki evlerinde dünyaya 
              geldiğinden bu yana Antalya için çalışıyor, üretiyor, yazıyor, anlatıyor 
              ve yaşıyor... 
              Akıltopu ailesinin dergideki tarihine de yazarlık yapan bu ''şair'' 
              mimarımız çok sayıdaki şiirlerinden biriyle de sayfalara anlam katarken, 
              son kıtasında şunları söylüyor: 
              ''Kaleiçi'ni otellerle doldurduk, 
              Tarih utansın diye; 
              Bahçelere beton diktik, 
              Düden tıkansın diye...'' 
              Hemşerilik güvencesi 
              Evet... Aile tarihlerinin yazılıp yayımlanması çalışmaları, Antalya'da 
              artık Kaleiçi'nin ''yozlaşmadan'' korunmasını, narenciye bahçelerinden 
              elde kalanların gözetilmesini ve düdenlerin de doğal dengelerine yeniden 
              kavuşmalarını sağlayacak daha güçlü bir kentli bilincine ''yaşamın özgün 
              anıları ve bağlılıkları'' yla da katkıda bulunacak. 
              Ailelerin kendi geçmişlerini diğer tüm ailelerle böylesine içtenlikli bir 
              açıklıkta ''paylaşmaya'' başlamalarıyla güçlenecek olan gerçek 
              ''hemşerilik kültürü'' de Antalyalıların ve hepimizin ''ortak mirası'' 
              olan değerlerin en kalıcı ''güvencesini'' oluşturacak... 
        
        
              GeçmiştenGeleceğe Antalyalılar'da, Atatürk'ün Antalya'yı ziyaretine de 
              yer verilmiş. 
        
        
        Telif Hakları Enstitüsü kurulacak 
              Kültür Bakanlığı'ndan korsan yayına savaş 
              EBRU TOKTAR 
              ANKARA - Kültür Bakanlığı; yazar, düşünür ve sanatçıların mağduriyetine, 
              devletin de yüzde 40 oranında vergi kaybına yol açan korsan yayın ve 
              yayımcılığa karşı savaş başlattı. Bu çerçevede içinde sivil toplum 
              örgütlerinin de yer alacağı Telif Hakları Enstitüsü kuracak olan bakanlık, 
              düşük para cezaları getiren Sinema Video ve Müzik Eserleri Yasası'nı 
              yürürlükten kaldıran bir tasarı hazırladı. 
              Kültür Bakanı Hüseyin Çelik , korsan savaş konusunda alınacak önlemler 
              konusunda sorularımızı yanıtladı. AB İlerleme Raporu öncesinde korsan 
              yayın sorununu ortadan kaldırmak zorunda olduklarını vurgulayan Çelik, 
              ''Sanatçılara ve kültür entelektüelizmine darbe vuran korsan yayın 
              sorununu çözmeliyiz. İnsanın parasının ve emeğinin çalınmasına göz 
              yumamayız'' dedi. Çelik, bu çerçevede İstanbul'da sivil toplum 
              örgütlerinin de katıldığı bir kongre düzenlediklerini, burada alınabilecek 
              önlemleri tartışacaklarını kaydetti. İlk olarak korsan yayına düşük para 
              cezaları öngören 3257 sayılı Sinema Video ve Müzik Eserleri Yasası'nı 
              yürürlükten kaldıracaklarını anlatan Çelik, ''Fikir ve Sanateserleri 
              Yasası, yüksek cezalar öngörüyor. Bu yasa yeterli'' dedi. Çelik, Telif 
              Hakları Enstitüsü kurulacağını, daha sonra da bakanlık içindeki Telif 
              Hakları ve Sinema Genel Müdürlüğü'nü kaldıracaklarını vurgulayarak ''Çünkü 
              sadece devlet eliyle korsanla mücadele edilemiyor'' dedi. 
        
        
        Basın yoluyla işlenen suçlarla ilgili yasa tasarısı, Adalet Komisyonu'nda 
              genişletilerek kabul edildi 
              AKP'den liderine çifte af 
              Erdoğan'ın aldığı cezanın yok sayılmasını öngören yasa tasarısı, TBMM 
              Adalet Komisyonu'nda kabul edildi. Tasarıya eklenen bir fıkrayla, Erdoğan 
              için ''memnu hakların iadesi'' koşulu da kaldırıldı. CHP'liler, ''kişiye 
              özel af'' olduğunu belirterek tasarıya karşı çıktılar. 
              AKP lideri Tayyip Erdoğan 'ın TCY'nin 312. 
              maddesinin ikinci fıkrasından aldığı cezanın yok sayılmasını öngören yasa 
              tasarısı, TBMM Adalet Komisyonu'nda kabul edildi. Tasarıya eklenen bir 
              fıkrayla, Erdoğan için ''memnu hakların iadesi'' koşulu da kaldırıldı. 
              CHP'liler, ''kişiye özel af'' olduğunu belirterek tasarıya karşı çıktı. 
              AKP, bu düzenlemeyle Erdoğan'ın Siirt'ten aday olması formülünü zorlamayı 
              planlıyor. 
              Basın yoluyla işlenen suçlara ilişkin dava ve cezaların ertelenmesine 
              ilişkin yasada değişiklik yapılmasını öngören yasa tasarısı, TBMM Adalet 
              Komisyonu'nda dün kabul edildi. Tasarı, ''Erteleme yasası kapsamına giren 
              bir suçtan dolayı mahkûmiyet hükmü alıp cezası infaz edilmiş olanların da 
              yasanın yayımı tarihine kadar geçen süreyi kasıtlı bir cürümden dolayı 
              yeniden mahkûm edilmeksizin geçirdikleri takdirde mahkûmiyetin vaki 
              olmamış sayılmasını'' düzenliyor. 
              Kişisel düzenleme yapılıyor 
              CHP'li Ziya Yergök , tasarının kişisel bir düzenleme getirdiğini, haklı ve 
              hukuki bir gerekçesinin olmadığını söyledi. CHP'li Mehmet Nuri Saygın da 
              düzenleme ile yeni bir af getirildiğini vurgulayarak ''Cumhurbaşkanı, 
              kişisel olduğu gerekçesiyle anayasa değişikliği paketini veto etti. Eğer 
              bu yasa çıkarsa Sayın Cumhurbaşkanı'nın iddialarını teyit etmiş 
              olursunuz'' diye konuştu. 
              Adalet Bakanı Cemil Çiçek , hükümet olarak yeni bir düzenleme 
              getirmediklerini, çıkarılan bir yasanın uygulanmasından doğan 
              adaletsizliğin giderildiğini savundu. ''Daha önce çıkarılan basın yoluyla 
              işlenen cezaların ertelenmesine ilişkin yasa ile cezasını çekmemiş 
              olanlara kolaylık sağlanırken bedelini ağır bir şekilde ödemiş olanların 
              bazı haklardan yoksun bırakılması hakkaniyetle bağdaşmıyor'' diyen Adalet 
              Bakanı şunları söyledi: ''Tasarı, kişisel bir düzenleme içermiyor. 
              Kanunlar ülke vatandaşları için çıkarılır. Bundan bir kişi de yararlansa, 
              10 kişi de yararlansa kanunlar yine bu ülke vatandaşları için çıkarılır. 
              Bir sorun varsa, bunun giderilmesi için kaç kişinin yararlanacağına mı 
              bakılacak? Bu siyasi değil hukuki bir düzenlemedir. Yeni bir af değildir, 
              biz yeni bir durum ihdas etmiyoruz. Zaten genel olarak aflara karşıyız.'' 
              AKP'li Mehmet Yılmazcan 'ın verdiği önergeyle, tasarıya ''Mahkûmiyeti vaki 
              olmamış sayılanların hakları üzerindeki yasaklamalar da kendiliğinden 
              ortadan kalkar'' hükmü eklendi. Bu düzenlemeyle, Erdoğan için ''memnu 
              haklarının iadesi'' koşulu da kaldırılmış oldu. 
              Yargıtay'dan kaçıyor 
              Erdoğan, 20 Ocak'tan sonra memnu haklarının iadesi için mahkemeye 
              başvurmaya hazırlanıyordu. CMUK'a göre bunun için öncelikle ''mahkûm 
              olduğu cürümden pişman olduğuna'' dair belgeleri mahkeye sunması ve 
              mahkemenin de bunları kabul etmesi gerekiyor. Ayrıca mahkemenin verdiği 
              karara karşı savcının da Yargıtay'a başvuru hakkı bulunuyor. Yani memnu 
              hakların iadesine ilişkin nihai kararı Yargıtay veriyor. AKP, ''memnu 
              hakların iadesi'' koşulunu kaldırarak uzun yargı sürecinden de kurtulmayı 
              amaçlıyor. 
        
        
        Necip Hablemitoğlu suikastı 
              Mermi kovanları temiz çıktı 
              Ankara Üniversitesi öğretim görevlisi Dr. 
              Necip Hablemitoğlu cinayetine ilişkin son gelişmeler Başbakan Abdullah Gül 
              'ün başkanlığında yapılan toplantıda değerlendirildi. Suikastta kullanılan 
              boş kovanların Diyarbakır Kriminal Polis Laboratuvarı'ndaki incelemesinden 
              ise bir sonuç elde edilemedi. 
              Hablemitoğlu cinayetiyle ilgili olarak dün Başbakanlık'ta Başbakan 
              Abdullah Gül'ün başkanlığında İçişleri Bakanı Abdülkadir Aksu , MİT 
              Müsteşarı Şenkal Atasagun , Başbakanlık Müsteşarı Fikret Üçcan ve Emniyet 
              Genel Müdürü Kemal Önal 'ın katıldığı bir toplantı yapıldı. 1 saat 15 
              dakika süren toplantıda son gelişmeler değerlendirildi. Suikastta 
              kullanılan Diyarbakır Emniyet Müdürlüğü'ne gönderilen 9 mm. çapındaki 2 
              boş kovanın incelemesi de tamamlandı. Diyarbakır Emniyet Müdürlüğü 
              yetkilileri, boş kovanların laboratuvardaki kayıtlı bulunan yaklaşık 300 
              bin kovanla karşılaştırıldığını ve bu silahlardan herhangi birinden 
              atılmadığının belirlendiğini söylediler. 
              Önlemler arttırıldı 
              Hablemitoğlu suikastıyla ilgili olarak İstanbul polisince de çalışma 
              yürütülüyor. Bu amaçla terör ve istihbarat uzmanlarından oluşan bir grup 
              kuruldu. Yetkililer, bu kapsamda hedef durumunda olabilecek kişi ve 
              kuruluşların çevresindeki önlemlerin arttırıldığını belirttiler. 
        
                      
        
        
