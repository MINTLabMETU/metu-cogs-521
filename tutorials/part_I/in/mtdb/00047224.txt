                           
             Tehlikeli Masallar
             Ahmet Altan
                   
                Roman
                   
        "- Onları da versene, dedi. "
        Elimdeki paraların hepsini verdim, çocuk gibi sevinçle ve arsızca güldü. 
        Orospular her zaman heyecanlandırıyordu beni, bir kadın kendi bedenini ruhundan, düşüncelerinden, duygularından, geçmişinden, inançlarından, hatta gerçek adından koparıp bütün sıcaklığı, yuvarlakları, girintileri, çıkıntıları, gölgeli kuytuluklarıyla sana verdiğinde, bu adsız ve sahipsiz beden senin bedeninin bir parçası oluyordu, onunla istediğin gibi, bütün isteklerini gerçekleştirerek oynayabiliyor, sevişebiliyor, kendi isteklerini, duygularını onun sahipsiz bedenine doldurup kendi parçan yapabiliyordun. Parasını verip sokaklardan sahipsiz bedenler toplamak, onlarla bu boş evin mağara kovuklarına benzeyen sessiz odalarında mahrem oyunlar oynamak bir mucize gibi geliyordu bana; orospularla yaşadığım her parçalanmış sevişmeden sonra büyük bir huzur ve ferahlık duyuyordum. 
        Eylül, gitmeden önce son bir gevezelik ederken, çalıştığı evdeki bütün kızların yılın aylarından birini ad olarak aldığını ama kimsenin "Mart" adını istemediğini söylemişti, "Niye?" demiştim ben de; "Jül Sezar'ı martta öldürdüler diye mi?" Yüzüme kuşkuyla bakmıştı, aklımda en çok o bakışı kaldı. 
        Eylül gittikten sonra evin içinde boş boş gülümseyerek dolaştım, evin içinde gezinmekten hoşlanıyordum, sokakta yürürken yorulduğumdan daha fazla yoluyordum ve bunun sırrını da anlayamıyordum. 
        Yürürken telefon çaldı, telefon sesiyle birlikte içimin kasıldığını hissettim, arayan büyük bir ihtimalle Berrin'di ve bana onun sesi artık acı veriyordu, ama gene de sesini duymak istiyordum, telefonu telaşla açtım. Berrin'di. 
        "- Kadınlarla yatıyor musun? "
        "- Hayır. " 
        Sonra da niye söylediğimi bilmeden anlamsız bir soru sordum: 
        "- Sadakatim sıkıyor mu seni? "
        "- Hayır. "
        Biraz duraklayıp ekledi: 
        "- Benim sadakatsizliğim sıkıyor mu seni? "
        Sesinde kırılmış cam parçalarının pürtüklü keskinliği vardı.
        "- Hayır, dedim soğuk bir sesle. "
         Kısa konuşup kapattık. Ertesi gün ne zaman arayacağını sormadım, sesindeki o çok iyi tanıdığım düşmanca sevinç her zaman olduğu gibi gene içimi karmakarışık etmişti. O kadar iyi tanıyordum ki o sesi, hemen hemen bütün sevgililerimden duymuştum, benden bıkmaya başlayıp da başka erkeklerle kırıştırdıklarında, beni artık eskisi gibi sevmediklerinden dolayı büyük bir sevinç ve anlayamadığım bir düşmanlık yerleşirdi seslerine; Berrin'in sesinde de o bildiğim düşmanca sevinç titriyordu. 
        Bir başka erkekle seviştiğini, bana bu kadar zevk duyarak söylemesinin, belki o erkekle sevişerek elde ettiğinden daha fazla bir zevki bana bunu söyleyerek elde etmesini sağlayan şeyin, ilişkimizde bu düşmanca çarpıklığı yaratan noktanın ne olduğunu anlayamamak, beni ondan, aramıza giren başka bir erkeğin çıplak gölgesinden daha fazla uzaklaştırıyor, onu bir yabancı gibi görmeme neden oluyordu; işin garibi bana yabancılaşıp uzaklaştıkça, yüzü belleğimde daha fazla bulutlara karışıp silikleşiyor, bu da benim onu yakalama isteğimi; ona bağımlılığımı daha çok arttırıyordu; onun düşmanlığı beni ondan uzaklaştırmadıkça, peşinden koşma isteğimi de çoğaltıyordu. 
        Berrin'i yakalayamadığım için, onun hayalinin dolaştığı kendi kitabımı okumaya döndüm, yeniden. Kitabın içinde hep onu arıyor, onu bulamadığım yerlerde 'bile bazen bulduğumu sanıyordum. 
        Kitabı açtığım sırada, şiddetli bir rüzgârla birlikte yağmur başladı, pencerelere sanki demir zincirlerle vuruluyordu, camların zangırdadığını duyuyor ve dışarıda uğursuz bir şeyler varmış duygusuna kapılarak korkuyordum. Yağmur beni; çocukluğumdan beri korkuturdu. 
        Kendime bir içki koydum, kitabı açtım, yağmur pencereleri kırıp içeri girmek ister gibi uğultulu çırpınmalarla camlara vuruyor, ıslak bir kamçı sesi kulaklarımda patlıyordu. 
        Zübeyde şöyle diyordu kitapta: 
        "Bütün yaşadıklarımdan pişmanım, ama bir daha yaşasam gene aynı şekilde yaşarım. Pişman olmayacağım bir hayat yaşamak istemem. "
        Zübeyde'nin konuşmalarını okurken, o konuşmalar Berrin'in sesiyle kulağımda çınlıyor, ses yağmurunun sesine karışıyordu. Ben de bütün yaşadıklarımdan pişmandım, ama ben pişman olmayacağım bir hayat yaşamak isterdim; huzurlu ve sakin bir hayat olsun isterdim; ilkokulda yapıp duvarlara astığımız, o yeşil çimenleri, kocaman güneşleri, kırmızı kiremitleri, bacasından duman tüten evleri olan resimlere benzeyen yerlerde yaşamak isterdim; o ilkokul resimleri gibi acemi ve sakin bir hayat beni sarsın isterdim, bahçede kuzular ve orospular dolaşsın isterdim, bir aile isterdim. 
        Kitabı okudukça, Zübeyde'ye bir hayranlık duyduğumu, onun erkekleri peşinden koşturmasından, başkalarının yanındaki güçlü duruşundan, yalnız kaldığında hüzünlere boğulmasından, kalabalıklardaki etkileyici sahtekârlığından, aynı anda birçok kişiliği içinde taşımasından, erkeklere acı çektirmesinden, vahşetinden, gücünden ve güçsüzlüğünden etkilendiğimi fark ediyordum. 
        Bu kadın aslında bugüne kadar tanıdığım bütün kadınlardan daha çekici geliyordu bana ve ne mutlu olabilen, ne de mutlu edebilen bir kadın olduğunun açıkça anlaşılmasına rağmen o kadınla bir aşk yaşamayı hayal ettiğimi fark ediyordum. Ben de mutlu değildim ve kimseyi mutlu edemiyordum, ama Zübeyde'yi mutlu etmek isterdim, onunla mutlu olmak da isterdim, onunla yaşayacağımız bir aşk ikimiz için de inanılmaz bir meydan okuma olurdu, mutlu olmasını bilmeyen iki insanın birbirini mutlu etmek için uğraşması ve bunu nasıl yapacaklarını bilemedikleri için kendilerini parçalamaları, sonunda kızıp karşılarındakini de parçalamaya başlamaları, işte buna insanlar büyük bir aşk derlerdi ve gerçekten de büyük bir aşk olurdu herhalde. Hayalimdeki kadın bu muydu acaba, hayalimdeki kadını mı yazmıştım? 
        O gece rüyamda Zübeyde'yi gördüm, yüzü yoktu ya da vardı; ama ben bir türlü seçemiyordum, beyaz bir duman vardı yüzünün olduğu yerde ve kımıldanıp duruyordu, bedeni ise dolgun ve etliydi, onu görüp sarılabiliyordum, acı yeşil bir elbise giymişti, omuzları bembeyaz ve yuvarlaktı. Şato gibi bir evin yuvarlak balkonundaydık, fıskiyeli bir havuz vardı balkonun önünde. İşlemeli, beyaz demir sandalyelerde oturuyorduk; ortamızda gene beyaz yuvarlak bir masa duruyordu. Sesi Berrin'in sesiydi, uzanıp elime dokunmuştu, bu aramızdaki ilk dokunuştu, kızıl parlak saçları vardı, onları okşamak istiyordum, "Yağmur yağacak galiba," diyordu, "yağmurdan korkarım." 
        "Yağmurdan korkarım" derken sesi benim sesime benziyordu. 
        Sonra birden Fransızca konuşmuştu, o cümleyi sonra hiç unutmadım. 
        - Oh Murteza Bey, tü me ple, tü se. 
        Anlatılamaz bir mutlulukla uyandım birden, bütün istediğim buydu işte, Zübeyde gibi bir kadın beni sevsin ve bana, "Senden hoşlanıyorum biliyor musun," desin. 
        "Seni seviyorum" demesini bile istemezdim, "senden hoşlanıyorum biliyor musun, " demesi çok daha heyecan vericiydi, gelişmeye, çoğalmaya, büyümeye hazır bir aşkı anlatıyordu bu söz. Daha önce de rüyamda gördüğüm kadınlara aşık olarak uyandığım olmuştu, o sabah da Zübeyde'ye aşıktım, ama öyle bir kadın olmadığını uyku sersemliğiyle hatırlamam beni acıya boğdu. İstediğim, sevdiğim kadın Zübeyde'ydi, o sabah bunu çok iyi, biliyordum, ama öyle bir kadın yoktu, onu ben uydurmuştum. Yatağın içinde oturup bir sigara yaktım, rüyam olduğu gibi gözlerimin önündeydi. Balkon, giydiği elbise, saçları, soğuk bir sesle -soğuk ses beni daha çok etkilemişti - söylediği Fransızca cümle kulağımdaydı. Aşk, rüyamda Zübeyde'nin o Fransızca cümleyi söylediği anda duyduğum duyguydu, o sıcaklık ve güven duygusuydu, yalnızca onunla paylaştığım yalnızlıktı. 
        Üç gün boyunca Berrin aramadı, ben evin içinde kitapla ve Zübeyde'yle yaşıyordum, onun söylediklerini sanki gerçek hayatta yaşanmış cümleler gibi algılıyor, onlara yanıtlar veriyordum, onu acılarından, yalnızlığından, mutsuzluğundan kurtarabileceğimi, ikimizin de bir kurtulabileceğini anlatıyordum, başka erkeklerle seviştiği bölümleri okurken kıskanıyordum, o erkekleri sevmediğini okuduğumda seviniyordum, yalnızken yaptıklarını, düşündüklerini okuduğumda, başka erkeklere göstermediğini bildiğim duygularını paylaştığım için derin bir sevinç duyuyordum, esprilerine gülüyordum, ona şakalar yapıyordum, kimsenin bilmediğini sandığını duygularını bildiğimi söyleyip onu şaşırtıyordum, günlük gazetelerden haberler veriyordum, düşüncelerimi anlatıyordum, zaman zaman kitabın bazı bölümlerini değiştirip yeniden yazma isteğine kapılıyordum, ağladığı yerlerde ben de üzülüyordum, anlamsız erkekleri hiç yoktan kıskanıp üzüntülere kapıldığında o erkeklere öfkelenip Zübeyde için acı çekiyordum. 
        Çocuk istediğini anlattığı bölümde ise ben de hayatımda ilk kez baba olmak istemiştim, hiç ailem olmadı diye düşünmüştüm, ama ben kendim bir aile kurabilir, çocuklar yapabilirdim, onun çocuk isteğini neredeyse tıpkı onun gibi hissetmiştim. 
        Şöyle diyordu: 
        "Hayır, çocukları sevdiğim için değil, çocuklara düşkün değilim, ama bazen etim bir çocuğun, kendi doğurduğum bir çocuğun dokunuşunu özlüyor, bacaklarıma sarılan bir çocuğun tombul etini duymak istiyor tenim, bir çocuk doğururken çekeceğim acıyı, o acının nasıl bir şey olduğunu bilmediğim halde özlüyorum, o sancıları bile özlüyorum, bütün bedenim, kasıklarım, karnım, memelerim bir çocuğu özlüyor, bir çocuğun kokusunu koklamak istiyorum, ama hiçbir zaman bir çocuğum olmayacak, birçok özlemim gibi bu özlem de etimde gömülü kalacak. "
        Kitabı bitiremiyordum, bitirmem de mümkün değildi, çünkü başından başlayıp okumuyordum, fal açar gibi kitabı bir yerinden açıp okuyordum, sonra başka bir yerine atlıyordum, kapatıp yeniden açıyordum; bazen aynı yeri birkaç kere okuyordum, bazen dalıp kafamdan yeni bölümler ekliyordum. 
        Zübeyde'yi yazarken neler hissettiğimi hatırlamaya çalışıyor, ama tam hatırlayamıyordum. Berrin'in yüzü gibiydi o duygular, varlıklarını biliyordum, ama nasıl olduklarını açıkça belleğimde canlandıramıyordum. 
        Bir ara oturup kitabı satır satır yeniden yazmayı düşündüm, cinayet yerinde dolaşıp cinayette yapılanla tıpkısını taklit eden bir hafiye gibi belki böyle yaparak cinayeti nasıl işlediğimi bulabilirim diye düşünüyordum, ama bu düşünce bir yandan da gözüme komik gözüktüğünden bunu yapmayı hep erteliyordum. 
        Rüyalarım ise Zübeyde'yle doluydu, her rüyadan sonra Zübeyde'ye biraz daha bağlanarak uyanıyordum. Günler, perdelerini hiç açmadığım evin içinde kitapla, Zübeyde'yle, Berrin'le, Sevda'yla ve kendimle boğuşarak geçiyordu, sanki hepimiz Zübeyde'nin görünmeyen yüzünün içinde kayboluyorduk. 
        Bir gün telefon çaldı, bir an sanki Zübeyde konuşacakmış sanarak açtım. O şımarık sesi duydum. 
        "- Nasılsın, ben tatilden döndüm. "
        Birden, üç gündür evde yaşadığım bütün duygular bir anafora kapılmış gibi bir merkezin içine dökülüp Sevda'ya duyulan bir özleme dönüştü, sevinçle bağırdım.                                "- Erken mi döndün? "
        "- Evet, sıkıldım. "
        Hemen buluşmaya karar verdik. Dışarıda yağmurun serinliği vardı. Gökyüzünde bulutlar kaynaşıyordu. Lokantanın kapısında karşılaştık, saçlarını kestirmiş, kenarları sarı şeritli lacivert muşambadan modern ve genç bir yağmurluk giymişti, gençleşmiş gözüküyordu, yalnızca gözlerinin altındaki gölgeler pek de mutlu olmadığını gösteriyordu, çoktandır yapmadığımız gibi koşarak birbirimize sarıldık. O bildik parfümü yağmur kokusuna karışıyordu, bir an öyle birbirimizin sıcaklığını soluyarak sarılı durduk. 
        Yemek boyunca ellerimiz birbirine dokundu, uzun zamandan beri olmadığı gibi sevecen, anlayışlı, coşkulu ve istekliydik, Berrin'den Zübeyde'ye akan özlemlerim oradan da sekip gerçek bir kadına, Sevda'ya ulaşmıştı. Günlerden beri çektiğim acılar, biraz dinlenebilmek için, kılık değiştirip özleme dönüşerek Sevda'nın koynuna akıyordu. Onu sevmeye, onu özlemeye karalıydım. O da uzaklarda olduğu günlerde beni özlemişti anlaşılan, yeni sevgili eskinin yerini dolduramamıştı herhalde, bunu sevinçle fark ediyordum. 
        Sevda'nın acısından kurtulmam için Berrin'e koştuğum gibi, geldiğim yolun tam tersine Berrin'den kurtulmak için Sevda'ya koşuyordum. İnsanın içindeki küçük bir sevgiyi ya da özlemi alıp bunu kendi isteğiyle büyütebileceğini keşfediyordum. O anda gerçekten Sevda'yı çok seviyordum  kızgınlığımı unutmuştum. Halimizde hafif bir utangaçlık da vardı, sanki ilk kez buluşuyor gibiydik, ama bu utangaçlığı kolay aşıp kahkahalarla da gülebiliyorduk. Güldüğümüz zamanlar, aynı şeyleri Berrin'in de, eski sevgilisiyle yaşadığını düşünüp içim sıkışıyordu, ama bunu aklımdan uzaklaştırıyordum hemen. 
        Yemekten sonra, deniz kenarında çay içmeye gittik, Boğaz grileşmişti, arabanın içinde, çaycı, çocuğunun getirdiği tadı kaçmış çayları içerken, Sevda elimi tuttu. 
        "- Neden bıraktın beni? "
        "- Seni ben bırakmadım. "
        "- Sen bıraktın... Şimdi birlikte otursaydık. İstemez miydin? "
        "- İsterdim. "
        Gerçekten de o anda Sevda'yla birlikte yaşamayı istiyordum, onun sıcaklığı, sevişmelerimiz, acılardan yorulmam, beni yeni ve sakin bir hayat hayaline doğru sürüklüyordu. 
        "- Niye evlenmiyoruz? "
        "- Bilmem. "
        "- Sen istersen ben evlenirim. "
        "- Sevgilin? "
        "- Benim için senden başkası önemli değil. "
        Birden aklıma, bana "bir başka sevgili bulduğunu" söyleyişi geldi, daha olanları unutacak kadar zaman geçmemişti. Lafı değiştirdim. Akşama kadar dolaştık sokaklarda. 
        Akşam o sevgilisiyle buluşmaya gitti, ben de eve döndüm, gizli gizli telefon bekliyordum aslında. O akşam telefon gelmedi. Hep telefonun zilini çalmasını bekliyordum, ama eski bekleyişlerim kadar heyecanlı ve telaşlı değildi, aklım daha çok Sevda'daydı ve onunla birlikte yeniden yaşanıp yaşanamayacağını da düşünmeye başlamıştım. Çok güzel bir gün geçirmiştik, çok uzun zamandan beri olmadığı kadar sıcak ve yakındık birbirimize; huzurluyduk, huzuru ve sıcaklığı özlemiştik. 
        Ertesi gün öğlene doğru, yağmurun günü iyice grileştirip yalnızlaştırdığı bir vakitte telefon çaldı, açınca o uzak ses duyuldu: 
        "- Merhaba. "
        Benim sesim tahminimden çok daha mesafeli ve soğuktu, ancak o zaman ne kadar kızdığımı ve üzüldüğümü anladım. 
        "- Yarın geleceğim, dedi. " 
         "- İyi, dedim. "
        Uçak saatini söyledi ve telefonu kapattı, çok kısa konuşmuştuk. 
        Berrin gelecek diye bir sevinç duymuyordum, bir beklentim, özlemim, öfkem de yoktu, bütün duygularımı kaybetmiştim sanki. Biraz yemek yiyip bir film seyrettikten sonra uyudum, ama uykumda çok huzursuzdum, uyanıkken hissetmediğim her duyguyu uyurken hissediyordum sanki, kâbuslar, korkular vardı uykumun içinde. 
        Ertesi sabah erkenden uyandım, ama erken kalkmama rağmen gene havaalanına geç kaldım, onu terminalin önünde beklerken buldum, arabaya bindi; 
        "- Geç kaldın, dedi. "
        "- Nasılsın? dedim. "
        "- İyiyim, dedi. " 
        "- İyi görünüyorsun, dedim. "
        "- Sen de, dedi. " 
        "- Nereye gitmek istersin? " 
        "- Eve gitmek istemiyorum, başka bir yere gidelim. "Kırgın, soğuk ve emredici bir hali vardı, bazen kadınların benimle, benim bilmediğim bir başka gizli ilişki yürüttüklerinden, benim bilmediğim o ilişkide aramızda çeşitli olaylar geçtiğinden ve o olayların sonucunda bana anlayamadığım tepkiler gösterdiklerinden kuşkulanıyordum, çünkü ilişkinin benim bildiğim kısmında Berrin'in bana kırgın ve soğuk olmasını gerektirecek hiçbir şey yapmamıştım, ama kırgın ve soğuktu işte. 
        Nereye gideceğime karar vermeden sürdüm arabayı. Hızla gidiyorduk. Bir zaman sonra, ilk buluştuğumuzda gittiğimiz kumsalın yolunda olduğumuzu fark ettim. Yağmurla ıslanmış ormanların, yaprak ve toprak kokularının arasından hiç konuşmadan geçiyorduk, ormanın kokusunu alabilmek için pencereyi açmıştım, biraz sonra gene o uzak ve kırgın sesiyle, 
        "- Pencereyi kapatır mısın lütfen, dedi. "
        Kapattım. Arabanın motor sesi duyuluyordu yalnızca, aramızda öyle ağır bir hava vardı ki, radyoyu bile açmamıştım, müzik sesini bile taşıyamayacaktı ilişkimiz, kırılmak üzere olan bir dal gibiydik ve kulaklarım o çıtırtıyı duymak için bekliyordu. 
        
        
        