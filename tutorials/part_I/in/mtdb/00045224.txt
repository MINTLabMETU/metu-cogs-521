                           
             Kıraç Dağlar Kar Tuttu
             Suzan Samancı
                   
                Öykü
                   
        Bana evlenme teklif ettiğinde ne çok kıskanılmıştım.
        Annem ilkin mırın kırın etti; ama hediyeleri görünce ağzı kulaklarına vardı ah annem, şu kaynanam kadar da olamadın! Kuşluk vakti kapısını kitleyip Eşrefpaşa'yı altüst eder, el âlemi güldürmek için belden aşağı fıkralar anlatıp dururdu. Bu yüzden eve hep geç gelirdi. Akşam çoğu kez yemeğimiz olmazdı. Babamın önünde göbek atıp iki kadeh rakıyla onu hep sustururdu. Babamın cebinden aşırdığı paraları zampara dayıma, açgözlü anneanneme verirdi., Babam içerken "Makberi" dinler, bazen ağlardı. Sonra "Kahve yap," derdi. Kahvesini yudumlarken, "Oku, ilim irfan sahibi ol," diye fısıldardı. "İlim, irfan sahibi olmak" ayrı şey de, nasıl okuduğumu ben de bilemiyorum. Erkek kardeşim aldı başını gitti. Son olarak Hollanda'dan kart atmıştı. 
        Annem geçen yıl buraya geldiğinde ne çok utanmıştım. Kaynanamdan küçük olmasına karşın, yüzü kırış kırış gözaltları mordu. Gizlice biraları içip peltekçe konuşuyor, şeffaf geceliği içinde ucuz şakalar yapıyordu. Kaynanam ise ciddiyetle yüzüne bakıp tespih çekiyor, kurnazca gülümsüyordu. Sıkıntımı anlayan Fırat, dolaylı yoldan beni avutmaya çalışıyordu. Bu yüzden memlekete gitmiyorum. Ne de olsa Mualla'nın kızıydım işte! Dün telefonda gel dememi bekliyor gibiydi. "Hastayım," dedim. Babam eve pek uğramıyormuş. Para gönderdiğimi söyleyince sevinçten ağlayıverdi. 
        Kaynanamın ağladığını görmedim hiç! Ağlasa da sürmesi akıverseydi. Sabahları küçük aynasına bakıp, gözlerini kırpıştırarak hacı sürmesini sürüyor, gözlüğünü takıyor. Mavimsi kumlu sürmesi gözlüğünün ardında sırıtıyor. Hepimize çorap örüyor; tekini bir günde bitirmek için didiniyor. Fırat çoraplara bakıp övünüyor. Sabahtan akşama dek koşuşturuyorum da, "Ne yapıyorsun ki?'" diyor. 
        Bu kısacık kış günlerinde erken çöküyor akşam. Of içim daralıyor, başımda bir ağırlık var sanki. Ortalığı yine dağıtmış kızım. İşte bitirdiği çorabı dizinde evirip çeviriyor kaynanam. Dudak kıvrımlarında yumuşak bir doygunluk. Sesinde mutlu bir ışıltı. Ben ne yapıyorum: Dolap beygiri gibi dönenip, beynime üşüşen düşüncelerle, fazlaymış gibi gelen ellerimle uğraşıyorum. 
        
        UZAKTA 

        Bu kentin ilk kışındayım. Hava kirli. Alçak gri göğün altında boğulur gibiyim. Yılan gibi kıvrılan arabalardan başım dönüyor. Yüksek beton yığınlara insanlar girip çıkıyor. Gelen geçene tanıdık gibi bakıyorum. Gülümsüyorum, konuşmak istiyorum... 
        Yağmur bastırdı; şemsiyem açılmıyor. Tentelerin altında yürüyeme çalışıyorum. Öfkeler, özürler kulaklarımı tırmalıyor. Postaneye giriyorum. Saçlarım ıslak. Elimde koli kâğıdı sıraya giriyorum. Donuk yüzlü memur biyonik adam gibi çalışıyor. Elimdeki kâğıdı alıp çıkardığı ak torbayı almam için işaret ediyor. .Yokluyorum. Epey ağırca! Umarsız, taşımaya çalışıyorum. 
        Torbayı açtığımda: Şıra kokan bağlar, hışırdayan ceviz ağaçları, benlik şamatası kopararak beriye giden ergen kızları, bulgur kaynatan taze gelinleri, kabak kafalı çocukları düşündüm ilkin. Sevinemedim, yüreğim kabardı. Şimdi memleketim yanıyor, sokak başlarında insanlar tek kurşunla yığılıveriyor... Kırmızı kalemle kareli kâğıda yazılmış mektubu açıp okuyorum: Her satıra sinmiş korku, umarsızlık, ölüm halay çekiyordu. Olduğum yere çöktüm. 
        Köyümüz yirmi hanelik dağlık bir köydü. Hayvancılık; bağcılık, kozacılık geçim kaynağımızdı. Bağbozumunu sabırsızlıkla beklerdik. Sevdalar hep o zaman başlar, düğünler bağbozumundan sonra yapılırdı. Köyümüzde okul yoktu! Beş kilometrelik yolu, okuma uğruna hiçe sayardık. Baharda okula gitmek çok keyifliydi. Köy, pembe bir loşluk içindeyken hayvan çığırtıları, horoz sesleriyle uyanırdık. Diz boyu otların bürüdüğü keçi yolunu türkü söyleyerek, oynayarak katederdik. Güneş yükselirken dağlar, sisler içinde titrerdi. Yol boyunca eteklerindeki yeşilimsi pusarık göle varmayı hep düşlerdik. Tüm hayvanlarla dosttuk. Yılan gömleklerini saçlarımıza sürer, renkli kuşların peşinden koşardık. Akşamüzeri üzengi şıkırtılarına, nal seslerine alışıktık. Dicle havzasında atlılar bazen yel gibi geçerken, bazen bir görünüp bir kaybolurlardı. Bunlar: Kaçakçılar yada eroincilerdi. Kaçakçılardan uzak durmamız öğütlenmişti: Tepelerin ardında nal seslerini duyduğumuzda, kamışların koyu yeşilliğine ya da incir ağaçlarının gölgeliğine sinerdik. 
        Kışın gidip gelmek imkânsızdı. Yağan kar bir insan boyunu geçerdi. Böyle günlerde uzaktan akrabamız olan Cemşit Amcalar'da kalırdım. Alçacık toprak damlı evler kar altında görünmezdi. Tünel gibi ,yollar açılırdı. Kaymamak için kül dökülürdü bu yollara. Kadınlar, kızlar; büyük su bidonlarının altında titreyerek çeşmeden su taşırlardı. Su sırası için hep kavga, edilirdi. Ergen kızlar, yeni aldıkları giysileri, eşarplarıyla afili devinimler içinde dönenirken, çeşmenin üst yolundan mutlaka yağız atlı delikanlılar gidip gelirdi. 
        Kararan havayla birlikte evlerde dingin bir telaş başlardı. Lambalar temizlenir, sobalar doldurulurdu. Çıtırdayan meşe odunları eşliğinde yemek yenir, çay demlenirdi. Pencerelerin kalın naylonlarında, kapı eşiklerinde, bacalarda uğuldayan rüzgârı bazen kapı gümbürtüsü bölerdi. Gelen Perişan Bacı olunca çok sevinirdik. Köyün masalcısı, gençlerin sevda anasıydı ... Hiç evlenmemişti. Kaçakçılığa gidip bir daha dönmeyen nişanlısına olan sevdasını, arkasından yaktığı ağıtları tüm ova köylüleri bile bilirdi. Erkeksi boğuk sesiyle anlattığı masalları zevkle dinlerdik: Bazen öğretmenimiz de gelirdi. O gece çay daha koyu demlenir, pestil, ceviz çıkarılırdı. Öğretmenimiz Perişan Bacı'nın masallarını donuk bir ifadeyle dinlerdi. Çünkü Kürtçe bilmezdi. Perişan bacı, mola verdiğinde, Türkçesi güya kuvvetli olanlar tarafından masal bir çırpıda özetlenirken, Ali Okulu'nda öğrenilen Türkçe'ye kahkahalarla gülerdik. Öğretmenimizin çipil mavi gözleri hep kızarıktı. İlkin günlerce hiçbir şey anlamadan yüzüne bakmıştık. Sonra düzgün dişlerine çarpan dilinden dökülen kelimeleri anlamaya başlamıştık. Bir gün muhtarın getirdiği mektubu verdiğimde heyecanla elimden almış, okurken ağlamıştı. Bir heykel gibi ona baktığımı görünce sırtını dönmüş koruluğa doğru yürümüştü. 
        Diyarbakır'a akrabaların yanına, okumak için geldiğimde hâlâ Türkçe konuşamıyordum. Ders çalışırken anlamadan ezberliyordum. Tahtaya kalktığımda sıkılırdım. Eksik, bozuk cümlelerim gülüşmelere neden olurdu. Gece yatamazdım; yorganın altında nefesimi tutarak ağlar, daha düzgün konuşabilmek için Tanrıya yalvarırdım... 
        Lisede kendime güven duymaya başlamıştım. Dernek çalışmalarına katılıyor, büyük bir açlıkla okuyordum. Yağmurlu gecelerde bekçilerin ,tiz düdükleri arasında, yazdığımız duvar yazıları; mitinglerde sıkılan yumruklar, grevler, boykotlar içinde gidip gelirken, sevda için çarpan yüreklerimize kilit vuran devrimcilerdik... 
        Bir eylül sabahı donakaldık. Telsizler, coplar, gıcırdayan çizmeler geçti yüreğimizden, beynimizden... Seslerimiz kör pencereleri, demir kapıları tırmalayıp durdu. Direndik, umut ettik gökyüzünün duru maviliğine bakarken... 
        Kırışıklıklara erkence merhaba diyen yüzlerle çıktık. İlkin güneşten, kalabalıktan korktuk! Sonra para konuşan beyinlerden. İtilmiştik, yalnızdık, kızkurusuyduk belki biraz da kahpe... 
        Bir ayağım köyde bir ayağım Diyarbakır'daydı. İş aramaktan yorgun düşüyordum... 
        Bir öğlen sonrası Ömer gülümsedi yüzüme. Aynı yolculuğa çıkmış, bozkırda yolunu bulmaya çalışanlardık. 
        Tekelde işçiydi Ömer. Kasımın soğuk bir gününde hep tartıştığımız iflas eden evlilik kurumuna biz de "evet" dedik. Artık bir evim vardı. Silik bir ev kadını olmak istemiyordum. Kitapların büyülü dünyasına gömülürken; seramik de yapıyordum. Dünyayı güzelleştirmeye çabalayan dostlarla bir araya geliyor, edebi-siyasi tartışmalarda eriyorduk. 
        İlkin köylerin havası değişmeye başladı. Gerillalar, talebeler fısıltıları dolaşıyordu. Bir sevda dolaşırken, anaların, bacıların yüreğini yılkı kaplamıştı: Gençler dağa sevdalanmıştı... 
        Köylüler birbirine düştü. Korucular haraç isteyip, on beşlik kızları kaçırıyor "Biz devletiz," diyorlardı. Kan aktıkça gençler dağa çıktı. Dağ taş asker doldu. Ormanlar, köyler yandı. İnsanlar Diyarbakır'a doluştu... 
        Sonra kirli, sinsi bulutlar kentleri de kapladı. Havanın kararmasıyla sokaklardâ in cin top oynamaya başladı. Her gün beş-altı insana yakın mesafeden ateş ediliyordu... İnsanlarda paranoya başlamıştı. Yolda yürürken arkalarına dönüp bakıyorlar, en yakınlarından bile şüphe ediyorlardı. Ömer evden çıkarken, yataktan kalkıyor, köşeyi dönene dek pencereden bakıyordum. Çünkü tıfıl katiller ya sabah evden çıkarken ya da akşam eve dönerken pusu kuruyorlardı. Her hafta tâziyelere gidiyorduk. Kadınlar korkunç haykırışlar arasında zılgıt çekip oynarlarken, çocuklar da anlamsızca bakıp duruyorlardı. Yemenin, içmenin, uykunun tadı yoktu! Sokaklar kan kokuyor, ağıtlar yükseliyordu... 
        Daha çok seramik yaparak içimdeki hüznü bastırmak istiyordum. O gün ellerim hamurluydu. Almacı kaldırdım, hırıltılı bir ses "Kocanın sonu geldi," dediğinde, kanım dondu sanki! Telefonu kapattığımda kaskatıydım. Ömer'e söyleyemedim. Bir gece uzunca çalan telefon sesine Ömer kalktı, "Hadi be oradan," deyince, buzlu sular içindeymiş gibi titredim. Ömer'in yatağın içinde soyuluşundan, dönüşünden "onlar" olduğunu anladım. Evde olduğum için kendimden nefret ediyordum. Her gece ayak seslerini bekleyerek uyuyor, sabah ezanıyla uyanıyorum. 
        O gün sıcak bir gündü. Hava toz ve çürümüşlük kokuyordu. Duş almış, henüz uykuya dalmamıştım. Telefon sesiyle irkildim. Kapı, telefon sesleri ürkütüyordu beni. Almacı kaldırdığımda içimden bir halat koptu sanki. Sokağa nasıl fırladığımı, hastaneye nasıl ulaştığımı bilmiyorum. Acil servise gittiğimde: Ömer ameliyathaneye giriyordu... 
        Dizlerimin arasında yüzüm uyuştu, karıncalanıyor. Yüreğimde bir yangın var. Ağlamak istiyorum. 
        Köyden kente zorunlu güç eden Cemşit Amca da vurulmuş! Kızı Reyhan dağa çıkmış... 
        Saat altı. Birazdan Ömer gelir. İşte koltuk değneklerinin tıkırtısı. Kapıyı açıyorum. Aksaray içeriye giriyor. Bir torbaya bir bana bakıyor, gülümsemeye çalışıyor. Sonra birbirimize sarılıp ağlıyoruz. 
        1993 - 1995 Diyarbakır 
        
        KAZA 

        Eksozu patlak araba bozuk yolda ilerliyor. Yanık tenli sürücü tedirgince güneş gözlüğünü aldı; takmadan önce gözlerini kısarak; başı sola kaymış, ağzı hafifçe aralık karısına baktı. Gözlüğünü takarken aynadan kızıyla oğlunu gördü: daluykudaydılar. Gaza bastı, araba inliyor, küfrediyor gibiydi. Kilometre ibaresi gittikçe düşüyordu. Çatlakça öten ses, gençleri uyandırdı. Gerinip, esneyerek, "Nesi var arabanın?" diye söylendiler. Yorgun baba, "Bu arabayla eve zor atarız kendimizi," dedi. 
        Genç erkek, camı açtı ılık bir yel içeriye doluverdi. Genç kız, bedenindeki yorgunluğu atmak istercesine kımıldayıp duruyordu. Yumuşak bir sesle, "İlçeye on bir kilometre kalmış baba," dedi. Yolculuk boyunca uyuyan anne söze karıştı: "Sahi kaç kilo kaldı," dedi. Yaptığı espriye oğlu nezaketen güldü. Kendi kendine söylenip duran kocasına baktı gerginliğini, umursamadan uyuyuverdi. 
        Genç kız kolonyalı mendili kokladı, sonra vaktinden önce kırışmış gözaltlarını, boynunu sildi. Ortama egemen olan patlak eksoz sesi sinirine dokunuyordu. Başını pencereden yana kaydırdı. Dağlar; tarlalar, ağaçlar hızla geçip kaybolmuyordu. Hiçbir şey düşünmeden boynundaki zincirle oynuyordu. 
        Silik gri bir tabloyu andıran ilçenin girişinde başakçı kadınlar, çeçler, nodalar, bir-iki turuncu traktör, çanıltılı sesleri bastıran yanık kaval sesi, ilçeden çok bir köyü andırıyordu. 
        Baba, tozlu yola saptı; ilk kahveden tamirciyi sordu; kerpiç, tuğla, çivit mavisi evleri, oyun oynayan çocukları bırakarak ilerliyordu. İlçenin hemen çıkışında tek gözlü, paslı teneke üzerine beyaz boya ile, "Eksozcu Halil" tabelası onu pek sevindirmedi. Arabanın durmasıyla tipik bir tamirci çırağı arabanın önüne koştu. Ergen, çatlak sesiyle, sorulara bilgiçce karşılık verdi. Kolunu burnuna sürerek, "Ustam aha şu kahvede, on dakkada iş tamam abi!" dedi. Baba çevresine bakınıp oturmak için yer aradı. Birkaç derme çatma dükkânın yanında hacı yeşili boyalı çay ocağını gördü. İp örgüsü kürsüler, çarpık ayaklı iki tahta masa vardı. Baba, kamburunu çıkararak arabaya doğru yöneldi, mendiliyle alnından süzülen terleri silerek, "Bu ne sinsi sıcaklık! Çıkın da çay ocağında oturalım," dedi. Dut ağacının bir tek yaprağı ,bile kıpırdamıyordu. Çay ocağında pinpirik bir ihtiyardan başka kimse yoktu. Titreyen elleriyle tabakasından tütün çıkarıp sardı; sulu gözlerini yabancı aileden ayırmıyor, sigarasından çektiği her nefes sonrası gülümsüyordu. Anne iğrenerek çevresine baktı. Baba elindeki gazeteyi masaya yaydı. Anne meçli saçlarını karıştırarak, "Şu sakallıya bakın, başka dünyadan gelmişiz gibi bakıyor," dedi. Genç kız, küçümsemeyi, şikâyet etmeyi yaşam biçimi edinmiş annesine acıyarak baktı. Böyleleri için susmak en büyük yanıttır diye düşündü. Genç erkek dayanamadı, "Şu zavallı ihtiyardan ne bekliyorsun güzel anam," dedi. Annenin dudakları titredi, "Bıktım saçma sapan fikirlerinizden," dedi. İhtiyar bastonunu yere vurarak, "Kuro kuro," diye seslendi. Kısa boylu adam Kürtçe hemen geleceğini söyledi. 
        Özel olarak demlenen kaçak çaydan üçüncü çaylarını  içerlerken, anne, sıkıntıyla  yelpazeleniyor, "Kaptınız kolibasillerini, parazitleri," diye söyleniyordu. 
        Baba çatlak sesli çırağın avcuna bahşiş sıkıştırırken memnundu. 
        Araba erimiş asfaltta hızla kayıyor, kilometre ibresi gittikçe yükseliyordu. Teypten İspanyol müziği yükseliyordu. Süratten çıkan esinti kırçıl saçlarını dağıtıyor, elleri müziğin armonisiyle direksiyonun üzerinde kıpırdıyordu. Genç erkek coşkuyla, "Fırat nehrine bakın ne güzel ışıldıyor, üzerinde balık pulcukları var sanki," dedi. Baba sevinçle gaz pedalına basıyor, ibre yükseliyordu. Tam virajı alırken, "Çok hızlı gidiyorsun..." sözü tamamlanmadan uçurumdan... 
        Güneşin yakıcı ısısını duyumsadı. Irmağın hafif çağıltısını, kuş seslerini bazen yakalıyor, bazen uzaklaşıyordu. Kuyruk sokumunda, kaburgalarında dayanılmaz ağrılarla gözleri hafifçe aralandı. Kolundaki künyeyi anlamaya çalışıyordu. "Neydi bu sarı maden , bu şekiller?" diye düşünüyordu. Beyninde sanki kuşlar kanat çırpıyordu. Sağ elini güçlükle kaldırdı, aralanmış künyeyi bileğinde sıkıştırırken yazıyı okuyabildi "RENGİN". 
        Anneciğim benim de önüme balık tak. Pamuk şekerci  ama, bana pantolonundan balık gösterdi. Bakkal Muharreme gitmek istemiyorum. Ne olur beni dövme anne! Dövme! Dövme! 
        Ozan'ı hiç sevmiyorum. Onu daha çok seviyorsunuz değil mi? Pipisi kesilirken hediyeler alındı, göğsüne kâğıt paralar, altınlar takıldı. Takılan altınları Servinaz Teyzeler'in kuyusuna ben attım. Fırfırlı gömleğini de makasla ben deldim anne... 
        Güler Teyze, siz gelince babam, yemeği divanın altına sakladı. Baba, Güler Teyze sana gâvur dedi. Kızılbaş dedi. Kızılbaş ne demek baba? Baki Goygoycular geçiyor. Neden bunların gözleri kör ayakları sakat baba? Bak! Nasıl bağırıyorlar, "Gökte melek yerde can ağlar, hoy hoy goy canım," Rengin, pusarık gözlerini bazen aralıyor, "Hoy hoy, goy goy canım," diyen uzun etekli dervişler başucunda gidip geliyordu. Allah nerede, onu kim yarattı baba? Azrail hep karalar mı giyer anne? Sırat Köprüsünden kimler geçer baba? 
        Yeni evimiz ne güzel! Kalorifer; küvet, alafranga tuvalet ne güzel anne! Niçin aşağıdaki Nilüfer Teyze beni hep azarlıyor; sonradan görme diyor. Ne olur annemi dövme baba... Küsüp teyzemlere gitme anne... Bak babam sana bilezik aldı, hadi barış anne... 
        Ölüm bu muydu? Ne garip şu ölüm... 
        Kestane fişeği kokan geceler... Kalabalıklar, bayraklar, pankartlar, elinde megafon haykırıyor Yusuf. Alkışlar alkışlar... 
        Bana bacım deme Yusuf: Seni seviyorum. Kadınım ben, kadın... Burjuva pisliği deme! Kendim için güzel olmak, senin için güzel olmak istiyorum. 
        Silahlar dan dan... Gözlerini hafifçe araladı Rengin, beyninde silah sesleri uğulduyor, ırmağın çağıltısını, kuş seslerini bazen yakalıyor, bazen uzaklaşıyordu. 
        
        
        