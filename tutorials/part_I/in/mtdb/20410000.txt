                       
        
        
                
             haber
                   
        2002 değerlendirmeleri
           Parasal hedeflere ulaşıldı.
           Büyüme, Avrupa ekonomisindeki düzelme gecikmesine rağmen ihracat performansı ve olumlu talep bekleyişleri nedeniyle stokların tekrar normal düzeylere yükseltilmesinden kaynaklandı. Tüketim ve yatırım harcamaları artışı sınırlı kaldı. 
           Konjonktürün uygunsuzluğu nedeniyle enflasyon hedeflemesine geçilemedi. Ancak teknik altyapı tamamladı.     
        2003 tahminleri
           Oluşan güven ortamına paralel, iç talep önemli ölçüde canlanacak. 
           Yüzde 5 büyüme beklentisi ihracat artışı, asıl olarak 'yatırım ve tüketim harcamaları' artışı beklentisine dayanıyor.
           IMF ile yürütülen programa uyulursa, dışsal şoklara karşın yüzde 20'lik enflasyon ve yüzde 5 büyüme hedefine ulaşılır.     
        Merkez'in 2003 stratejisi
           Fiyat istikrarı odaklı para programında değişiklik yapılmayacak. 
           Enflasyon hedeflemesine geçilene kadar 'örtük enflasyon hedeflemesi'ne devam edilecek. Maliye ve gelirler politikası hedeflerinin kesinleştirilmesi ve dışsal faktörlere göre geçiş zamanı belirlenecek.
           2002'de altı kez indirilen kısa vadeli faiz oranları 2003'te enflasyona odaklı olarak belirlenecek ve para tabanı yine ek bir çapa işlevi görecek. 
           Para politikası operasyonel yapısında önemli bir değişiklik olmayacak. 
           Hiçbir zaman kurların düzeyini ya da yönünü belirleme amaçlı döviz alım / satımı yapılmayacak. Müdahale sadece aşırı dalgalanmada yapılacak.     
        Irak operasyonu en önemli dış risk
             Olumlu faktörler
           Seçimler sonucunda istikrarlı bir hükümet yapısı ortaya çıktı.
          Pozitif büyümeye geçildi.
          Dalgalı kur rejimi önemli ölçüde oturdu.
          Enflasyon bekleyişleri önemli ölçüde kırıldı.     
             Riskler
          Dış faktör olarak, Irak operasyonunun kurlar ve petrol fiyatları üzerinde bir süre yapacağı baskı.
          İçerde geçmişe endeksli fiyatlama davranışının kırılamaması.
          Mali disiplinin sağlanamaması, reformda aksamlar.
          Enflasyonist bekleyişlerin tam olarak kırılamaması.
          Irak riski olmasa bile, 11 Eylül benzeri veya doğal felaketler gibi olumsuz dışsal şoklar.     
        Önceki gün Bakanlar Kurulu'nda Başbakan Abdullah Gül, 'elektrik fiyatlarının ucuzlaması için' çalışma yapılması talimatı verdi. Enerji Piyasası Düzenleme Kurulu (EPDK) Başkanı Yusuf Günay ise 'Maliyetler düşmeden elektrik faturaları düşmez' dedi.
             Dün Başbakan Gül ile görüşen Günay, fiyatların, doğalgaz fiyatları, uzun dönem alım garantili elektrik fiyatlarının yüksekliği, devletin elindeki bazı santralların yüksek maliyetle üretim yapmaları ve kayıp kaçak oranı nedeniyle yüksek olduğunu söyledi. Bu şartlarda indirimin Hazine'nin sübvansiyonu anlamına geleceğini belirten Günay, "Maliyetler ucuzlamadan elektrik ucuzlamaz" dedi.
             'Masaya oturacağız'
             Günay, alım garantili dört termik santral ve bir hidroelektrik santralın lisans almak zorunda olduğunu, piyasada 49 yıl faaliyet göstermeleri karşılığında fiyatlarını indirmelerini önereceklerini söyledi. Bu firmalarla 15 güne kadar bir araya geleceklerini belirten Günay, önerilerine yanaşmamaları halinde lisans alamayacaklarını söyledi. Günay, yüzde 5'lik belediye, yüzde 1'lik fon ve yüzde 3.5'lik TRT payı kaldırılırsa fiyatların yüzde 7 - 10 arasında ucuzlayabileceğini kaydetti. 
             Doğalgaz ihaleleri başlıyor
             Günay, BOTAŞ'ın doğalgaz alım sözleşmelerini özel sektöre devrinde en düşük fiyatla temini taahhüt edenlerin öncelikle tercih edileceğini söyledi. 2003'te 25 milyar metreküp doğalgaz talebi beklendiğini belirten Günay, şehiriçi dağıtım ihalelerinin 15 gün içinde başlayacağını, Kayseri, Konya ve Erzurum'un hazır olduğunu söyledi. Günay, "Yunanistan ile yapılan anlaşmayla bunun kapısı aralanmış oldu. Mısır Türkiye üzerinden Avrupa'ya ihracat yapmak istiyor" dedi.
             Pamukbank'ın eski sahibi Çukurova Grubu'nun Başkanı Mehmet Emin Karamehmet'in, İstanbul Yaklaşımı çerçevesinde borçlarını dokuz yıla yaymak için Yapı ve Kredi Bankası'na yarısını devrettiği A - Tel'in değeri abartılmış.
             Yapı ve Kredi Bankası, A - Tel'in yarı hissesini 269 milyon dolara devraldığını açıklamıştı. Bu açıklama yapılırken, fiyatın tespitinde de bağımsız denetim firmaları referans gösterilmişti. A - Tel'in değerinin belirlenmesi için bağımsız danışmanlık ve denetleme şirketleri Deolitte - Touche Tohmatsu ve Ernst and Young'dan rapor alındı.
             Raporlarını Bankacılık Düzenleme ve Denetleme Kurumu (BDDK) ile Yapı ve Kredi Bankası'na sunan Ernst and Young ve Deolitte - Touche'ın A - Tel için tespit ettiği değerin 300 milyon dolar olduğu öğrenildi. Değer biçilirken, A - Tel ile ön ödemeli hattını Muhabbet Kart adıyla pazarlardığı Turkcell arasında 10 yıllık bir anlaşma yapılmasını ve abonelerin de Turkcell değil, A - Tel olarak muhafaza edilmesini şartını koştular. Ancak her iki şart da yerine gelmediği gibi, Yapı ve Kredi Bankası'na devredilirken A - Tel'in değeri çok daha yüksek gösterildi.
             BDDK'nın da iki temsilcisinin yer aldığı Yapı ve Kredi Bankası A - Tel'in yarısı için 269 milyon dolarlık (tamamı 538 milyon dolar) değer açıkladı. Bankadan yapılan açıklamada, Çukurova Grubu ve A - Tel'le ilgili kararın oy birliğiyle alındığı da duyuruldu.
             BDDK sessiz kaldı
             Bu noktada, BDDK'nın Yapı ve Kredi Bankası Yönetim Kurulu'nda yer alan iki BDDK üyesinin bağımsız denetim firmasının raporunu görüp görmediği, gördüyse, rapordakinden daha üstte bir fiyatı nasıl kabul ettiği merak ediliyor. A - Tel'le ilgili tartışmada BDDK'dan hiçbir açıklama gelmedi.
        A-Tel dev şirketlerden daha değerli gösterildi
             A - Tel'in 538 milyon dolar olarak belirlenen değeri, borsadaki büyük şirketlerin değerlerinin bile çok üzerinde. A - Tel'in değeri, her biri Avrupa ve dünya çapındaki 10 şirketin piyasa değerleriyle karşılaştırıldığında ortaya soru işaretleri çıkıyor. 1 milyar doların üstünde ciro, dünyanın her yerine ihracat yapan ve ihracat rekortmenleri gibi unvanları olan Vestel, BSH Profilo, Tofaş Fabrikaları ve Trakya Cam'ın piyasa değeri A - Tel'in çok altında bulunuyor. Akçansa, Beko, Finansbank, Kalkınma Bankası, Brisa ve Kordsa'nın piyasa değerleri bile A - Tel'den az.
             Hükümet, sosyal destek ödemesi adı altında yaklaşık 6 milyon SSK, Bağ - Kur, tarım sigortalısı ve 65 yaş maaşı alanlara seyyanen zam yaptı. Başbakan Abdullah Gül tarafından açıklanan zam oranlarına göre, SSK emeklilerine 75 milyon, alt düzeydeki Bağ - Kur emeklileri ile Bağ - Kur tarım sigortalılarına 100 milyon, 65 yaş maaşına da yüzde 100 zam yapıldı.
             Önceki akşam Bakanlar Kurulu'nda ele alınan zam oranları Gül tarafından açıklandı. Açlık sınırı altındakiler için Sosyal Yardımlaşma ve Dayanışma Fonu'nu (SYDF) etkin şekilde kullanmaya başladıklarını ifade eden Gül, "Önümüzdeki aylarda fonun imkânları daha fazla artacak, biz de daha iyi değerlendireceğiz" diye konuştu. 2003 genel bütçesinde yer alacak zamların, sosyal destek ödemesi şeklinde yapıldığını, ödemelerin ocaktan itibaren yapılacağını belirten Gül, "Toplam 6 milyon kişinin faydalanacağı zamlar 2003'te sürekli ödenecek. Yaklaşık 3 katrilyon liraya mal olacak" dedi.
             'Kriz en çok emekliyi vurdu, destek de onlara'
             Başbakan Gül, ekonomik krizden en fazla etkilenenlerin SSK, Bağ - Kur emeklileri ve tarım sigortalıları ile yaşlılık aylığı alan vatandaşlar olduğunu belirlediklerini söyledi ve şöyle devam etti: "Bu yönde yaptığımız çalışmaları, sosyal destek ödemeleri şeklinde düşünüyoruz. Çünkü bunları yaparken aktüaryal dengeleri bozmamak gerekir. Madem ki imkânlar kıt, kullanırken dikkatli olmalı, en çok ihtiyacı olan kesimlere, maaşları en düşük vatandaşlarımıza öncelik vermeliyiz."
             'Enflasyon kadar zam yapamazdık'
             Enflasyon oranında zam yapılmış olsaydı, SSK emeklilerinin aylıklarında 7 - 13 milyon arasında bir değişiklik söz konusu oluyordu" diyen Gül şunları söyledi: 
             "Yani eski usul devam etseydi, en düşük 257 milyon lira ocakta 264 milyon lira olacaktı. Bunu kabullenmek tabi ki mümkün değil. 2003 yılının sonuna kadar böyle bir ödemeyi sürekli olarak yapmayı kararlaştırdık." Bağ - Kur'da da 24 basamağın en büyük yoğunluğunun, 1 - 12 arasında olduğunu belirten Gül, şöyle devam etti: "Burada da en düşük maaş 150 milyon lira. Burada da 100 milyon lira seyyanen sosyal destek ödemesi yapmayı kararlaştırdık. Eski usul devam etseydi burada 5 ila 10 milyon lira arasında bir zam yapmış olacaktık."
        Bakanlar Kurulu yetki alıyor
             SSK ve Bağ - Kur emeklilerinin aylık ve gelirlerinin artırılması için Bakanlar Kurulu'nun yetkili kılınmasını öngören yasa tasarısı, TBMM'ye sunuldu. Tasarı, söz konusu kurumlardan emekli aylığı alanların 2003'te gelir ve aylıklarının artırılmasını sağlamak amacıyla sosyal destek ödemesi adı altında ek ödeme yapılmasını ve bunu belirlemeye Bakanlar Kurulu'nun yetkili kılınmasını düzenliyor. Tasarının gerekçesinde, emekli aylıklarının bir bölümünün asgari ücretin bile altında kaldığına dikkat çekildi.
        Fatura 3.5 katrilyon ama kaynağı belli değil
             Ekonomi bürokratları, SSK ve Bağ - Kur emekli aylıklarına yapılan zammın toplam bedelinin 3.5 katrilyon lira olacağını ama bununla ilgili bir kaynak olmadığını belirtiyor. Yetkililer 2003 için Türkiye'nin 10 katrilyon ek kaynağa ihtiyacı olduğunu, buna emekli zammı da eklenince ekonominin zorlanacağını kaydediyor. Başbakan'ın kaynak için gösterdiği adreslerden biri olan Sosyal Yardımlaşma ve Dayanışma Fonu'nda (SYDF) para olmadığı öğrenildi. Fon kesintileri azaldığı için SYDF'de de yok denecek kadar bir para kaldı. Bu yıl SYDF'den yapılacak 700 trilyonluk harcama ise Dünya Bankası ile mutabakata varılan sosyal projeler için uygulama başlatıldıkça kullandırılacak. Ayrıca SYDF'nin kullanacağı paraların da bütçeden aktarılması gerekiyor.
        Gül: Kaynak var mali disiplin bozulmayacak
             Kaynağı bulunmadan yapılan zammın enflasyona yol açacağını söyleyen Gül, "Cebe bir elinizle koyduğunuz parayı geri almak anlamındadır. Bu halkı aldatmaktır" diye konuştu.. "Herkes memnun olsun zihniyetiyle hareket etmiyoruz" diyen Gül, söz konusu zamların kaynağı ile ilgili "Önce harcama reformu yapacağız. Etkinlikleri artıracağız. Direkt gelir kaynağımız olacak. Özelleştirmede somut neticeler elde edeceğiz" ifadesini kullandı. Yapılan zamlarla mali disiplinin bozulmayacağını vurgulayan Gül, "Aktüel dengeleri bozmuyoruz. Mali disipline, borç dinamikleri açısından faiz dışı fazlaya önem veriyoruz. Öngördüğümüz şekilde gerçekleştireceğiz. Reel faizi düşüreceğiz. Bunu da doğru bildiğimiz için yapacağız" diye konuştu. 
        En düşük işçi emeklisi maaşı 332 milyon lira
             * SSK emekli aylıklarına 75 milyon
             * 1 - 12 basamak Bağ - Kur emeklilerine 100 milyon,
             * 12'nin üzerindeki Bağ - Kur emeklilerine 75 milyon,
             * Bağ - Kur tarım sigortası emeklilerine 100 milyon lira seyyanen zam yapılacak.
             * 65 yaş üzerindekilere ödenen yaşlılık aylığı yüzde 100 artırıldı
             * Böylece yaşlılık aylığı 24 milyondan, 48 milyon liraya yükseldi.
             * Seyyanen artışla; SSK'da en düşük maaşın 257 milyondan 332 milyona,
             * Bağ - Kur 1 - 12 basamaklardaki emekli aylıkları 150 milyondan 250 milyona çıktı.
             * Bağ - Kur 12'nci basamağın emekli aylığı 362 milyona yükseldi.
             * Bağ - Kur tarım sigortası emekli maaşı da 166 milyon - 264 milyon lira oldu.
             Cumhurbaşkanı Ahmet Necdet Sezer, veto ettiği mali miladın ertelenmesine ilişkin vergi yasasının gelir sağlayıcı unsurları yürürlüğe girmediği için Maliye Bakanı Kemal Unakıtan'ın 'günlük kaybın 5 trilyon olduğu' yönündeki sözlerine sert yanıt verdi.
             Özel Kalem Müdürü Tacan İldem, Çankaya Köşkü'ndeki basın toplantısında, Unakıtan'ın eleştirilerinin hatırlatılması üzerine, şöyle konuştu: "Değişik hesaplamalar mümkün. Cumhurbaşkanımızın Vergi Yasası'nı TBMM'ye iade gerekçelerinde de açıklamış olduğu gibi önemli olan kayıtdışı ekonominin kayda alınabilmesidir. 5 trilyon gibi günlük kayıp hesabı yapma durumunda olanların kayıtdışında bulunan ekonominin kayıt altına alınmasıyla elde edilecek kazancı da göz önünde bulundurmaları gerekir. Böyle bir hesap yapıldığında belki günlük kazancımız kayıplarımızın ötesine geçecektir."
             Unakıtan'dan bilgi aldı
             Cumhurbaşkanı Sezer, dün Adalet Bakanı Cemil Çiçek, Maliye Bakanı Kemal Unakıtan, Tarım ve Köyişleri Bakanı Sami Güçlü ile Enerji ve Tabii Kaynaklar Bakanı Hilmi Güler'i ayrı ayrı kabul etti. Sezer'in Unakıtan ile görüşmesinde, Meclis'te tekrar görüşülecek olan Mali Milat yasasına ilişkin bilgi aldığı öğrenildi.
        Başbakan Yardımcısı Abdüllatif Şener, Cumhurbaşkanlığı Devlet Denetleme Kurulu'nun, Fon'a devredilen Demirbank ile ilgili soruşturma açılması istemi doğrultusunda inceleme başlatıldığını bildirdi.
             Şener, AKP Milletvekili Emin Şirin'in soru önergesine verdiği yanıtta, Devlet Denetleme Kurulu'nun Demirbank ile ilgili araştırma ve denetleme sonucu düzenlediği raporun, 19 Eylül 2002 tarihinde Başbakanlığa intikal ettirildiğini bildirdi. Şener, sözkonusu raporda, konunun 2443 sayılı yasanın 6. maddesi çerçevesinde Başbakanlıkça soruşturulmasının talep edildiğini kaydetti.
             Bu doğrultu0da Demirbank'la ilgili olarak Başbakanlık Başmüfettişi koordinatörlüğünde oluşturulan bir ekibin inceleme yaptığını belirten Şener, "İncelemeleri müteakiben Başbakanlık Teftiş Kurulu Başkanlığınca düzenlenecek raporun sonuçları dikkate alınarak gereken işlemler yapılacaktır" dedi.
             Şener, Bankacılık Denetleme ve Düzenleme Kurulu'nun (BDDK) başkan ve üyeleri hakkındaki iddialarla ilgili ön inceleme başlatıldığını bildirdi.
        Yılbaşı alışverişi geçen yılbaşına göre yarı yarıya arttı. Bankalararası Kart Merkezi (BKM) verilerine göre, yılbaşından önceki hafta sonunda kredi kartlarıyla yaklaşık 175.7 trilyon liralık alışveriş yapıldı.
             31 Aralık'tan önceki son üç gün kredi kartıyla yapılan işlem adetlerinde geçen yıla oranla yüzde 13, tutarda ise TL bazında yüzde 42'lik artış kaydedildi. Söz konusu hafta sonunda toplam 4 milyon 583 bin 821 adet işlem yapılırken, bu işlemlerin tutarı 175 trilyon 727 milyar 669 milyon lira olarak gerçekleşti. 
             Kredi kartıyla yapılan işlemlerin dolar bazındaki cirosu ise 105 milyon 912 bin doları buldu. 2002'nin son hafta sonundaki kredi kartı harcamalarının yüzde 35'i süpermarketlerde, yüzde 14.6'sı benzin istasyonlarında, yüzde 8'i giyim ve aksesuar mağazalarında, yüzde 4.4'ü catering ve restoranlarda, yüzde 3.7'si kozmetik ve sağlık harcamaları alanında yapıldı. 
             Yılın son günü olan 31 Aralık'ta ise, kartla yapılan bütün işlemlerin gösterildiği BKM switch sisteminden 2 milyon 464 bin 613 işlem geçti.
             Ulaştırma Bakanı Binali Yıldırım, Türk Telekom'un özelleştirilmesinde konjonktürün çok önemli olduğunu belirterek, "Telekomünikasyon sektörü, dünyada şu an çok ciddi bir inişte, büyük bir kriz yaşıyor. Amacımız sat - kurtul değil" dedi. 
             'Ne olursa olsun Türk Telekom'u özelleştireceğiz diye' şartlanma içinde olmadıklarını kaydeden Yıldırım, "Özelleştirirken tabii ki devletin yaptığı yatırımların karşılığını alıp alamayacağına bakmamız lazım" diye konuştu. 
             Yıldırım, Türk Telekom'un yeni yönetim kurulunun oluşturulduğunu, kurulun önümüzdeki günlerde çalışmaya başlayacağını ifade etti. Yönetimin oluşturulmasında profesyonelliği ön planda tuttuklarını belirten Yıldırım, yeni yönetimin misyonunu, "Şirketin süratle kendini yenilemesi ve hizmetlerini vatandaşın memnun olacağı düzeye çıkarması, fiyatların uluslararası düzeye indirilmesi, son 3 - 5 yılda siyasi çekişmelerden dolayı gördüğü tahribatın düzeltilmesi'' olarak özetledi. 
             'Direnç olabilirdi'
             Şirketin özelleştirilmesine yönelik adımları attıklarını kaydeden Yıldırım şunları söyledi. ''Yönetim kurulunu da buna göre belirledik. Türk Telekom bünyesinden hiç kimse yönetim kurulunda yok. İçeriden özelleştirmeye karşı direnç olabilirdi" dedi.
        
        
        
