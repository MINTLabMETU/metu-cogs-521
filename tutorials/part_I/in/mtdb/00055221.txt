                       
        Civciv Kutusu
        Atilla Atalay
           1995
           
             Öykü
                   
        
        Tatil Yazısı...
 
        -"Kız otur oturduğun yerde, herifin beyninin içinde dolaşıp durma... Yanlış biyere basıcan kafası karışıcak çocuğun... Sıdıka, sana diyorum!"
        -"Zati karışmış çocuğun kafası... Normalde bu saatlerde bizi anımsayıp, bu haftaki maceramızı yazması gerekirdi... Tatil matil yedi kafayı... Gidip hafızasını tekmeliyim mi kız anne, belki hatırlar..."
        -"Elleme çocuğun belleğine..."
        -"Ay kız şuraya bak amma dağınık... Acık toplamak  lâzım bu çocuğun hafızasını... Çarpım tablosunun 7'ler kısmı, telefon numaraları, yarım şarkılar, karı kız görüntüleri, kil niteliği ağır basan zeminde betonarme sürekli temel hesabı..."
        -"Dallas'ın eski bölümleri var mı?"
        -"Yok... Onları tutmamış aklında... Gemici düğümü atma ve şeytan uçurtması yapma konusunda bi takım bilgiler var burda... Mitoz, mayoz hücre bölünmeleri, havuz problemi, aruz ölçüsü, Anafartalar Savaşı... Ay lan anne yazık kız... Kafasının haline bak, bulaşmıyalım herife, acık dinlensin... Şurda tee 1987'de yazdığı bi yazı var, ben sana onu okıyım, vakit geçer..."
        -"Şu Dallas'ın eski bölümlerini acık daha ara bakiim..."
        -"Aaa yok işte çocuğun kafasında... Beyin travması mı geçittiricen elin herifine... Deli mi ne?"
        -"Deli deme anneye... Edepsiz... Başkalarının beyni içinde insan büyükleriyle bööle konuşmaz..."
        
        Eraylar'ın evindeki not defteri'nden

        
        Eray... Dolapta jöleli manda filetosu var... Ben konkene gidiyorum... Annen.
        Hey Mom... Niye o jöleyi mandaya harcadın, biliyosun ki ben onu saçlarıma sürüyordum... Cumaya Bodrum'a gitçem öptüm... Eray
        Erayişko geçen perşembe bir erkek kardeşin oldu adını Cemhan koyduk... Sana söylemeyi unuttum... Annen...
        Hey Mami... Kardeşimin sağlığından endişe ediyorum... Geçen sabah konverslerimi giyerken içinden "Vorç" diye bi ses geldi...Kardeşimi ezmiş olmıyım... Eray...
        Çılgın çocuk kardeşin yaşıyor... Ananişko...
        Puşt... Hayatında para kazandın mı? Mercedes'in ön tamponunu kötü göçürmüşsün yagalarsam bacağını kırarım it... Baban... 
        Hey ... Dad... Babişko Mercedes'i ben çarptıysam noolıyım? Kardeşim Cemhan çarpmıştır... Yavrun Eray... 
        Eray'cığım... Annenle baban ayrıldı... Bundan sonra ona yazıcağın notları başka yere gönder... Selamlar... Üvey annen Jüjü...
        Baba... Anneme nooldu yaa? İki satır yaz merak ediyorum... Siyah BMW yi giderken o mu götürdü... Oğlun Eray?
        Anan olacak garı tenis hocasıynan gaçtı Ameriga'daymış... Siyah BMW yi de o tenis hocası olucak hibino götürmüş... Baban...
        Değerli kardeşim Eray Bey... Sizin aileniz artık bu köşkte yaşamıyor... Babanız Sadi Bey köşkü içindekilerle birlikte bize sattı... Artık siz de bu evde kalamazsınız... Sabahları evde donla dolaşmayın ayıp oluyor... Yeni ev sahibi Tunç Tungarcı...
        Sayın Tunç Tungarcı... Dolaptaki dolmayı yemek zorunda kaldım özür dilerim... Eray ...
        Eray Bey... Size esef ederim derhal bu köşkü terkediniz... Daha önce de size not yazdım... Aileniz artık bu evde yaşamıyor... Kapının önüne köpek bağlıycaz işte o kadar... Tunç...
        Tunç Abi... Kapıdaki köpek ben geldiğimde ölüydü... Vallahi bişey yapmadım... Dolap niye tamtakır? Babamların adresini biliyor musunuz?
        Eşşoğlueşşek git burdan... Tunç...
        Buradaki köşkü ruhsatsız olduğu için yıkmak zorundaydık... Gerçekten köşk için üzgünüz... Aslında yıkmak istemezdik... Bedrettin Dalan...
        Sayın Bedrettin Dalan, Babamla üvey annem nerde? Annemle tenis hocası döndüler mi acıba? Gamze beni aradı mı? Köşkteki dolap sizde mi? Selamlar Eray... 
        
        
        Deli Kızın Ninnisi... 

        -"Gidip Garanti Bankası'ndan serin serin hesap açtıralım kız anne, deliricam sıcaktan... Reklamdaki gibi; sen provizyon departmanında tombik tombik uyurken; ben kambiyo memuruyla hayatın mânası üzerine laflarım..."
        -"Kız sus, çekmiyo kafam... Asfalta yapışmış sakız gibiyim zaten; bi de sen vır vır edince üstüme ütü bandırılıyomuş gibi oluyo..."
        -"Hüyff... Tamam sustuk... Çok sıcak ama... Şu vantilatör de olmasa evden alev çıkıcak resmen... Jet motoruna kaçan martılar gibi az sonra vantilatöre kaptırıcam kendimi..."
        -"İsabet olur, dilin kopar belki..."
        -"Biçi biçi biçi... cırr... Biçi biçi biçi..."
        -"Naapıyosun kız? Sus dedik ya, nerde manyak sesi var, alayını çıkarır artık inadından... Çekil o kafesin önünden, biçi biçi etme..."
        -"Kanaryaya makara çektiricem... Sıcaktan yavıştı iyice kuş... Acık canlansın... Dinamik dinamik ötsün..."
        -"Buyur bakalım... "Bakkal boş kalınca bunalıp, dükkan terazisinde daşaklarını tartarmış" seninki de o hesap... Ne  lâzım şimdi kuş makarası, işin yok mu senin?"
        -"Hihohahağ! Ne yapıyomuş bakkal ne yapıyomuş... Hihihoho... Ne laflar var kız sende anne... İhihi.... Karı koca ömür insanlarsınız valla... Geçende babam da abime, git kimseye güvenme kendi işini becer gibisinden "kasaptan medet umacağına, zi..kimi koparır külbastı yaparım" dediydi... Hohoho..."
        -"Höhör... Höhör... Boğulacak karı gülmekten, doğru bi laf olsa aklında kalmazdı... Beynin fikrin oralarda zaten..."
        -"Yok kız, tamamen sosyolojik manada gülüyorum... Aziz Amca'nın dediği aptallık şimdilerde gelmiş üstümüze... Eskiden daha azmış sanki, bu lafları gediğine koyanlar, eni konu akıllı kimseler... Ama bi düşünsene; ben yıllar sonra çocuğuma bööle bi laf yumurtlayamıycam... Nasihat veren özlü söz olarak şu sıralarda bi tek "Takmayacaksın, tak açacaksın"ı kaydediyo beynim..."
        -"Salak, bakkal kasap mı kaldı üstüne laf sööliycen... Sizin jenerasyon Grosmarket lafı diycek... Karfur'a gidinceye kadan, Metro... Öhö... Neyse işte... Sen benden daha global sayılırsın, bul bişii..."
        -"Acemi imajmeykırlan iş bilmez estetikçi insanı dötünden eder... Yani, ehil insanlara iş yaptırmazsan kalçandaki silikon patlayıverir manasında... Şu ana kadar ortalama bi ev kızı ve tüketici zihniyetiyle medyadan edindiğim kültürel birikime dayanarak en fazla bööle bi laf edebiliyorum... Diceyin salağı laf bulamayınca saat guguğu olurmuş... Bu laf da fena diil... Hani diceyler lafları bitince sürekli saati söyleyerek vakit öldürüyolar ya... "
        -"Sus, sen gene kanaryayı felan öttür, kabiliyetsiz aptal..."
        -"En fazla bu kadar oluyo işte... Bin yılın türkülerinin iyi boşaldı şimdi... SHOW TV, ana haber bülteninde Ebru Gündeş'in klibini "bişeyleri aştık" başlığıynan yayınlıyor... Salak sözlere diazem içmiş görüntüler, kliplerde yersen sevgiyi, dostluğu, aşkı, insanı anlatıyor... Yunus Emre'nin Mevlana'nın torunları dostlukla barışı, aşkı, "bööle bişey" sanıyor... "Düne dair ne varsa, söylenip bitti cancağızım, artık yeni şeyler söylemek  lâzım". Nasıl sööliycez ama; "kelimeler zaten 300 taneyken", konuşamazken, düşünemezken. Okumuyorken, çalışmıyorken..."
        -"Kız, Sezen Aksu şeetti ya yeni kasedinde... Mevlanalar, türküler semahlar... O da sen gibi "deli bi kız" işte... Sizi anlayıp dinleyen olcak da... Acık aptal olcan iyidir iyidir... Ööle görüncen, bulaşmazlar insana... Somurtma kırarım kafanı..."
        -"Bak gülcem ama bi şartım var... Bana ninni sööliyceksin..."
        -"Ayıya bak! Sırtına vurup gazını da çıkarayim mi? Koca kız olmuş, git şurdan..."
        -"Öğrenmem  lâzım ama... Çocuğum salak şarkılarla, Aygaz melodisi ve oto alarmları arasında büyümesin, yoksa iyiden en aptal olucak... Hadi ama, lütfen..."
        -"Dandini dandini danaatmıış/ Allah neleer yaratmış/ Çenesi çukur yavrumun/ Kaşları keman yaratmııış/ Gözleri kudret halkasıı/. Burnu Kâbe hurması/ Ağzı şeker hokkasııı/ Yanakları misket elmasıı/ Uyku getir yavruma babasıı/ Ninni çocuğuma ninniii... Eee... Eeee... Eeee... Bak uyudu manyak... Kız Sıdıka... Hüşt... Ciddi uyudu... Yavrum kalk... Tövbe tövbe... Hepten deli bu kız..."
        
        Güvensizlik Ortamı!... 

        -"Mutfaktan bi fingirti geliyo bey... Bizim kız diyorum... Anneyi babayı uyutup eve oğlan atmasın... Belki de oğlan eve kız atmıştır... Bu yaşta başını belaya sokucak..."
        -"Yat aşşa uyu be kadın... Ne fingirtisi? Faredir... "
        -"Fingirdeyen fare olur mu? Ne o ööle kızılderili ismi gibi... Sen işin dalgasındasın... Bana bak bey, tam zamanı... Patlıcan sıcakları da bastırdı... Çocuklardan biri cinnet geçiriyo olmasın... Kendi kendine gülmeler fingirdemeler felan... Ya oğlan satırla içeri dalıp ikimizi birden doğrarsa... Sıdıka cinnet geçirirse en fazla kendisini asar da, oğlan tehlikeli... "
        -"Rrroon.... Zzzz... rrroon... zzz..."
        -"Oğlan diyorum, tehlikeli... Şimdikilerin hepsi manyak esasen... Hergün gasteler yazıyo... Herşey beklenir... Tetikte bulunmak  lâzım... Yıkarken oğlanın donlarına bakıyorum, hepsi tertemiz... Sapık galiba, don giymeden dolaşıyo... Giyse kirlenirdi..."
        -"Faredir... Hörrzz..."
        -"Uyu sen, daha uyu... İçerde donsuz caniler fink atıyo..."
        -"Geçen "iğne izi var mı" diye çaktırmadan koluna bakıyordum, "gıdık alıyorum" dedi çekti kendini.... Gıdık mı alıyo, damardan heroin mi alıyo belli değil... Ne mâlum keş olmadığı... Sokaklar it dolu, ya alıştırdılarsa oğlanı, dakka başı yanında diiliz ki... Bigün "bana mal buldun" diye elinde baltayla dalınca uyanıcan sen... Belki de bilmediğimiz tuhaf bi tarikate sokup aklını çelmişlerdir oğlanın... Tarikatın başındaki adam "git anneye babaya pıçak sok" derse  "Bakire kız kanı içicam, kardeşini doğra" felan da diyebilir... geçen filmi vardı şovda mı, starda mı ne... "
        -"Roorrrh... Zzzzz..."
        -"Zekeriyaağ!"
        -"Uyuyorum...!"
        -"Sen uyuyosan kim konuşuyo benle?"
        -"Faredir..."
        -"Bu da bi manyak... Fareyle bozmuş... Asıl tehlike sende aslında... Uyurken döner de boğarsın sen insanı... Ebru Gündeş'in "Fırtınalar" klibindeki gibi ben uyuyunca kalkıp gidiyorsundur başka karılara... Karı "Boğ gitsin aradan çıksın" derse uyarsın şeytana... O orospular adamı parmağında oynatır..."
        -"Lan susucak mısın sen?"
        -"Hadi boğ... Boğ da kurtul, öbür karılar seni bekliyo... Boğ boğ, fırtınalar koparsa kopsun."
        -"Öte git Sıdıka kız... Baban delirip, beni yataktan kovdu... Şu kenara kıvrılıyım... "
        -"Hımmzz.. Geh... Gel bakalım şişman... "
        -"Sıdıka, bak ne diycam... Deminden beri mutfaktan tuhaf sesler geliyo... Ama sakın "faredir" deme... O laf sinirimi bozuyo... "
        -"Gülriz Sururi'dir anne... Kendi mutfağıyla karıştırıp bizim girmiştir... Mutfakta gözlerini açıp kapatıyordur... O kadıncaaz, o dev gözlerini açıp kaparken bööle sesler çıkıyo... Hadi, şimdi uyu..."
        -"Aman, senle insan gibi konuşanda kabahat, deli karı... Sabahın dördünde bile dalga geçiyo anneyle... Hırf... hırf... Kız Sıdıka, bu yastık traş losyonu kokuyo... Hırf... hirf... "
        -"Yatmadan önce bıyıklarımı kesip, favorilerimi Mirkelam yaptım... "
        -"Doğru cevap ver? Hangi herifi aldın bu yatağa... Sinsi kaltak, yılan! Baban da "faredir" diyodu... "
        -"Aman annee... Yatmadan önce abimle yastık savaşı yaptık, yastığı burda kaldı salağın... Bak bu yastık O'nun, mavi, o yüzden kokuyo... Hadi şimdi uyu yoksa, eter ve kloroform kokan yastık bandırıcam suratına... "
        -"İyi... Sen de boğmaya kalkış bakalım anneyi!"
        -"Yaa anne yaa! Naapicaz senin bu paranoyanla... Biliyorum, o realiti şovlarla, kanlı filmler, kupondan geri kalan kısmını cinayet ve entrika haberleriyle dolduran gasteler bu kabusları sokuyo kafana... Deli gibi korkuyosun... Ama yazık sana, niye kendi yüreğimin temizliğine, o sağlam yürekle yetiştirdiğin insanlara azcık güvenip rahatlamıyosun... Bizi hesapsız, korkusuz sevginle koruycaksın ya şişman! Gerisi hikâye, korkucak bişey yok... İşte bu... Sen geceyi bize zehir et, sonra da uyuya kal tombik tombik... Al, kocan da geldi..."
        -"Kızım, annen senin yanında di mi, merak ettim deli karıyı... "
        -"Hayır baba... Burda yok, evden kaçtı... Manken Berke Hürcan'la sana klip boynuzu takıyo... Hihihi... "
        -"Sıpa!"
        
        Hayat Üniversitesi...

        -"Inınınııın... Dehşet saati... Safiyanım sabah kahvesini içiyor... Mahallede neler oluyor? Kimin eli kimin cebinde?"
        -"Yıkılmanın eşiğinde yuvalar, yeni gelen kumalar, parkta buluşan kızlar ve oğlanlar. Gün ışığına çıkarılmayı bekleyen mahalle dedikodularının hepsi... Az sonra..."
        -"Kız, sen benim nezaman dedikodu yaptığımı gördün körolmayası... Biz senin gibi cins iniyiz, oturunca gezegenin dört bir tarafından geyik çevirelim... Şurda bulaşığımı yıkamış, beyimi işe yollamış bir ev hanımı olarak; 12'deki dizi başlayıncaya kadar, kahvemi içip iki laf konuşucam, daha ağzımı açmadan susturuyosun... Senin bildiğin mevzulardan bilmiyoruz diye... Ölelim bari biz! Hep susalım... Sesimiz çıkmasın..."
        -"Aman tamam kızma anne... Konuş diriliyorum, buyrun kayıttayız Safiyanım... 4...3...2...1... "
        -"Şermin'in küçük kızı Hâle... Girmedi ya üniversiteye, bunalım olmuş... Sigortanın asabiyecisine götürmüşler, hap vermiş... Ama belliydi o kızın giremiycee, pek oynak bişey..."
        -"Hıı... Üniversiteye giremeyen kızlar genelde orospu oluyo zaten... Şimdi siz mahallede bi kaç karı dört koldan çalışıp dedikodu yapın, bakalım kızı intahar ettirebilecek misiniz?"
        -"Ne var, yalan mı konuşuyoruz? Sağlam iskarpin olsa; aklını dersine verir, girerdi fakülteye... Ordan da dengi bir oğlan bulup, tezelden kurardı yuvasını... "
        -"Lan iyi ki okutmamışsınız beni... Kazaen lise ve dengi okulları bitirip üniversite sınavını kazanamasak, bitmiştik... Daha onyedi yaşımda mahallede "dul karı" muamelesi görmeye başlıycaktım... "
        -"Sen girerdin bak... Aile yapısı mühim bu işte... Baban öldürürdü, döve döve sokardı seni üniversiteye... "
        -"Bittabi... Fakat tayming hatası yaptı babam... Orta sonda dövüp okulu bıraktırdı... Halbuki muhtelif aralıklarla üniversite girişinde, bitirirken asistanlık sınavında, sonra doçentlik tezinde dövseydi rektör bile olabilirdim ben... Mantık bunu emreder... "
        -"Az daha büyü anlarsın hakikati... Annem dediydi dersin... Görürsün bak, seneye felan da giremez o karı.... ÖSYM kurusu olur... Kaşı gözü fıldır fıldır, aklı oynaşta... "
        -"Bence kızın dedikodu yüzünden intahar etmesini beklemeyin anne... Gidip üniversiteye giremedi diye taşa tutun... Evlerini felan yakın. Mahallenin namusu ve ekonomik kariyeri elden gidiyo... Ne duruyosun? Cehennemden çıktı çılgın mahalle karısı... Hoydaa... "
        -"Dalga geçme kız, rep yapma anneye... Bu kadar konuşuyosak bi bildiğimiz var herhalde... O üniversitelerin kralını bitirdik biz... Hayat Üniversitesi'nde okuduk..."
        -"İşte ben de bu lafı bekliyodum... Hayat Üniversitesi... Bu meşhur üniversite nasıl bir üniversitedir ki, daha onyedi yaşındaki çocuklara hayatı zehir eder... Gerçek üniversiteye giremeyen kızlara tembel kaltak muamelesi yapar, girenleri kız yurdu kapısında bekâret kontrolü için bekler... Öğrenci oğlanlara kiralık ev verdirtmez, buldukları evi "terörist yuvası" diye ihbar eder, mahallenin namusuna göz dikmiş bekar itlerin mekânı gözüyle bakar... Işıkların yanıp söndüğünü, içeri girip çıkanı sektirmeden büyük gözaltında tutar... Bu nasıl üniversitedir, kendi çocuğunu yiyip yutmaya hazır... Hayat Üniversitesi bunu mu anlatır, kürsüleri paranoyayla linç dersleri mi verir?.. Bölüm Başkanları yaşlı cadılarla örümcek beyinli, korkak, kurnaz ve kalleş kimseler midir?"
        
        
        
