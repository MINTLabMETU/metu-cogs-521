                       
        Seyir Defteri
        Nedim Gürsel
           1990
           
             Gezi
                   
        NEW-YORK! NEW-YORK! 
        14 Ağustos 1983, uçakta
        İlk kez okyanusu geçeceğim. Bir kıtadan ötekine. İçimde tuhaf bir korku var. Ne de olsa Akdenizli sayılırım. Akdeniz, hatta Avrupa, bir bakıma ana karnı sayılır benim için. Şimdiye dek öznel coğrafyamda, ana karnının güven verici sıcaklığında yaşadım diyebilirim. Oysa okyanusu geçmek, ana karnının dışına düşmek gibi endişe verici bir duygu getiriyor. Kocaman, çelik kanatlı bir kuşun karnındayım. Odissea'daki kocaman karınlı gemileri anımsadım. Homeros "İnsanlar denizde at gibi kullanır o gemileri," diye yazıyordu. Neyse ki bir süredir uçaklar aldı gemilerin yerini. Yakında transatlantikler tarihe karışacak. Mayakovski Amerika'ya giderken "Okyanusta On Sekizinci Gün" başlığı altında şunları yazmış: "Durgun okyanus sıkıcı mı sıkıcı. On sekiz gündür ayna üzerinde yürüyen bir sinek gibi okyanusta sürünüp duruyoruz. (...) Okyanus insanı bıktırıyor, ama onsuz da canınız sıkılıyor." Bu sıkıntıya katlanmak zorunda değilim çok şükür. Yine de en uzun uçak yolculuğum. Önce sekiz saatte         Montreal üzerinden Ottawa, sonra New-York. 
        Charles de Gaulle Havaalanı'nda  uçağa binmeden önce "Son Kadın" adlı öyküm için şu notu düştüm: "Ölüm ona kadın suretinde görünmüştü." "İlk Kadın"ı ise dün bitirebildim ancak. Yüz sayfadan çok tuttu. Ağustos sıcağında Glaciére Sokağı'ndaki  evde yalnızdım. Eski bir yapının çatı katında bulutlarla beraber. A. adadaydı. (Sesli harfler Türkçe yazıp konuşmakta direnen birini, bu gurbette yaşayan bir yazar da olsa, kekeletir bazen !) "Son Kadın" New'York'u anlatmalı diye düşünüyorum. Bilmediğim, görmediğim sokakları, evlerin karanlık avlularını, cinayetleri. Mayakovski, yanıma aldığım kitabında, 1925 yıllarının New-York'unu kendine özgü üslûbuyla ne güzel anlatıyor: 
        "New-York'da sürekli bina yapıyorlar. Yirmi katlı ev yapmak için on katlı evi, otuz kat ev yapmak için yirmi katlıyı, kırk katlı ev yapmak için otuz katlıyı yıkıp yıkıp yeniden yapıyorlar. NewYork'da her adım başı taş yığınlarına, çelik çerçevelere rastlıyor; matkap sesleri, çekiç vuruşları duyuyorsunuz." 
        "Son Kadın" içiçe geçmiş odalarda yaşayan insanların, büyük kentin şehvetini bir virüs gibi içlerinde taşıyanların öyküsünü anlatmalı. New-York kenti böyle bir öykü için aradığım dekoru oluşturabilir. Yine Mayakovski'den: 
        "Bu evlerin yapı malzemesi öyle gözenekli, öyle iletken ki, aradaki duvarlardan komşu evde sevişenlerin her inleyişini, her fısıltısını duymak bir yana, hatta komşunun sofrasındaki yemeklerin kokusunu en ince ayrıntılarına kadar alıyorsunuz." 
        22 Ağustos 1983, New-York 
        İlk izlenimler: şaşırtıcı bir kent. Güzel değil ama çok etkileyici, çarpıcı. Hatta ezici. Empire State Building'in tepesinden bakınca anladım New-York'u. Bir vahşi orman. Göçmenlerin kurduğu bu kentte bütün dünyanın insanları buluşmuş gibi. Metroda, sokaklarda, birbirini dikey kesen geniş caddelerde diller birbirine karışıyor. İngilizce, Çince, İspanyolca, Yunanca, İtalyanca... Manhattan sözcüğü pek bir şey anlatmıyor gerçekte. Çin Mahallesi , Küçük İtalya, Küçük Yunanistan ve kalabalık, kalabalık. Devamlı birşeyler satıp birşeyler alıyor insanlar. Ve sürekli yiyorlar. İstanbul'da işportacılar arasındayım sanki. Manhattan dedikleri bu işte. Ve denizden gökdelenlerin görünüşü: beton duvarlar, pencereler, pencereler. Giderek yaklaşan, yaklaştıkça da daralan gökyüzü. 
        Özgürlük Anıtı'na gittim. İçinde bir müze açmışlar. Müzenin duvarında büyük bir fotoğraf. Kabaran dalgaları, minare boyunda köpüren dalgalarıyla okyanus. Gemiler. Gemilerin bodrumunda zenciler. İnsanlığın yüz karası  esir ticareti. Sonra yeni kıtaya göçen insanların öyküsü. Çocukluğumuzun kovboy filmleri, vahşi kızılderililer... Elia Kazan'ın Amerika'sını anımsadım. Anadolulu delikanlının New-York limanında yaşadığı korkuyu. 
        24 Ağustos 1983, New-York 
        Gece Broadway'de. New-York'a alıştım sanki. Oysa dayanılmaz bir sıcak var. Nemli, boğucu. Yürüdüm. Korkunç evler, korkunç zenciler, korkunç duvarlar. Harlem'i anımsadım, dün gördüğüm yoksulluğu, şiddeti, yanmış terkedilmiş evleri, pencereleri tuğlayla örülmüş yapıları. Dün Küçük İtalya Mahallesi'nde  bir kahvenin terasında oturuyorduk. Cengiz, Riva ve ben. Mavi gömlekli, sivil giyinmiş bir adam silah çekti. Tam önümüzdeydi, korkudan taş kesildik. Sonra koşuşmalar oldu. Esrar satan genç bir oğlanı yakaladılar. En umulmadık şeyler olabilir bu kentte. Örneğin bir sabah ansızın gökdelenlerden biri üzerinize yıkılabilir. 
        25 Ağustos 1983, New-York
        Chinatown'da, yani Çin Mahallesi'nde . Pazar yerinin kalabalığı inanılır gibi değil. Çin'de, Hong Kong'dayım sanki. Istakozlar , balıklar, karidesler. Canlı yengeçleri maşayla tutup plastik torbanın içine atıyor bir Çinli. Ve kendi dilinde bağırıyor. Çocuklar, yaşlılar, kadınlar... Tümü de çekik gözlü. Çince gazeteler satılıyor bayilerde. Kentin başka mahallelerine adımlarını bile atmamış yüz yaşında kadınlar gördüm. Bir tek İngilizce sözcük bilmiyorlardı. 
        Akşam Washington Square'de. Caz, çimenlerde sevişenler, sincaplar ve ucuz esrar. "Uçmaya" başladım bile. Bakalım nerede ve nasıl bitecek bu gece! Kentin ışıklarına, derin bir unutuşa bırakıyorum kendimi. Kendimi New-York gecesine bırakıyorum. 
        26 Ağustos 1983, New-York 
        Bütün gün odamda Herbert Lieberman'ın Nekropolis'ini okudum. Bir polis romanı, ama gerçekte New-York kentini anlatan en iyi roman. Morgda görevli doktor Paul Konig'in dünyasını; cinayetleri, gece barları, eşcinselleri ve orospularıyla New-York'u son derece canlı bir biçimde sergiliyor. New-York çürüyen, yozlaşan bir kent. Cinayet ve paranın başkenti. 
        "Doktor Konig kentin merkezine dek gezintisini ırmak boyunca sürdürmek istiyor. Biliyor, bir zaman sonra batı yönüne sapacak. East Village ve Lower East Side'ın kalabalık mahallelerinden geçmek, B ve A caddelerinde, Houston, Essex, Hester sokaklarında yürümek için. Sonra kentin güneyine yönelecek, Little Italy'e, oradan da Chinatown'ın arı kovanını andıran daracık sokaklarına ulaşıncaya dek. Depolarla hangarların, kamyon garajlarıyla hırdavatçı dükkânlarının, elektrik malzemesi satan kör ışıklı vitrinlerle narin burunlarından kan damlayan domuz ve tavşanların çelik çengellere asıldığı kasapların önü sıra yürüyecek. Beş aydır hep bu yolu izliyor çünkü." 
        Doktor Konig'in bir cinayeti aydınlatmaktan çok kaçırılan kızını bulmak amacıyla yürüdüğü New-York sokaklarına çıkmadım bugün. Kenti Nekropolis romanının sözcüklerinde dolaşmayı yeğledim. Kitabı elimden bırakamadığım için belki de. Yarın... Yarın  New-York'da son günüm. 
        27 Agustos 1983, New-York 
        Kennedy Havaalanı'nda  Paris uçağım beklerken yazıyorum. Yazma isteği, yine de, başka yolculuklardaki kadar duyurmuyor kendini. "Son Kadın"ı şimdilik erteledim. Tanımak istediğim nice kadınlar var daha. İstanbul, Valensiya, Atina, Paris, Moskova, Ottawa, New-York... Dünya küçüldü, alıştığım bir şey oldu yolculuk. Uçaklar kalkıyor dünyanın dört bir  yanına. Tokyo, Santiago, Madrid, Stockholm... Bir kadının madensel sesi. Her yerde, her ülkede aynı ses, aynı dilde konuşan. Uçakların kalkış ve inişlerini bildiriyor. Şimdi Paris uçağını değil de New-York uçağını bekliyor olsam.. Yeni bir kent, yeni bir heyecan, yeni serüvenler... New-York'da geçirdiğim günler geliyor aklıma. 
        Geldiğimde yapış yapış bir sıcak vardı. Nedense, Brooklyn Köprüsü'nün  yapımında boğulan işçileri düşünüyordum. İçlerine hava sıkıştırılmış çelik kafeslerde yalnızdılar. Suyun dibinde yapayalnız. Su değil yüksek basınçtı onları boğan. Otel odasında korkuyordum. Olanca yüküyle üzerime çöküyordu kent. Çelik kafesimin içinde yalnızlıktan ve Türkçesizlikten boğuluyordum. New-York'da böyle tedirgin ve korku içinde geçti günlerim. "Son Kadın"ın ilk paragrafını yazabildim sadece. Her gün sokakların kalabalığında, Central Parkın serinlik vermeyen ağaçlarının altındaydım. Yanım sıra yükselen isli, yüksek duvarlar boyunca yürüyor, caddeleri dikey kesen sokaklarda dolaşıyordum. Boş arsalardan da geçtiğim oluyordu, karınca yuvasını andıran çarşılardan da. Üzerimde gittikçe daralıyordu gökyüzü. Satıcılar bağırıp çağırıyor, Chevroletler Desoto ve Fordlar hızla geçip gidiyorlardı yanımdan. Bu kentte otomobiller de insanlar kadar renkli, onlar gibi aceleciydiler. Ve ambülânslarla  polis arabalarının sirenleri durmak bilmiyordu. Wall Street'te bankalar serindi ama sincapların sıçrayacak gücü kalmamıştı Washington Square'de. Chinatown'da hiç İngilizce bilemeyen yüz yaşında kadınlar vardı. Gece Broadway'de ışıklar yandığında, Empire State Building'in farı, kuşlar gelip çarpmasın diye söndürülürken bir taksiye atlayıp odama dönüyordum. Günler cadde ve sokak numaraları gibi, birbirine eklenerek geçip gitti böylece. Soluk aldırmadı bana New-York. Village Gate'in bir mahzeninde dinlediğim zenci şarkıcının ağzı kadar inanılmazdı. Vantuz gibi yapıştı tenime, gövdemi derinliğine çekti. Çelik köprüleri, uzun, upuzun caddeleriyle sardı her yanımı. Severken boğdu beni. 
        21 Mayıs 1987, New-York 
        Beş yıl öncesinin anılarıyla başbaşa. Oysa yalnız değilim bu kez. Bu kez dışarıdan bakabiliyorum kente. İlk gelişimde tam bir karmaşa yaşamıştım. Sıcakta boğuntulu sokaklar boyunca yürüyor, New-York'u ele geçirmeye, daha doğrusu ele geçirilmesi mümkün olmayan bu kenti, biraz olsun anlamaya çabalıyordum. Oysa şimdi başka. World Trade Center'ın 110. katındaki kafeteryada oturuyoruz.  Windows of the World'de. Aşağıda gökdelenlerden bir orman. Citicorp, Pan Am, Chrysler Building. Yalnızca mahallelerle köprülerin değil, gökdelenlerin de adları var. Artık hakkında bazı şeyler bildiğim bir kent New-York. Örneğin caddelerin kuzeyden güneye, sokaklarınsa doğudan batıya numaralandığını, Manhattan'ın Uptown ve Downtown diye ikiye bölündüğünü, kuzeyde şık lokantalarla müzelerin, pahalı kuyumcuların, güneydeyse daha popüler mahallelerin, sanatçılarla öğrencilerin bulunduğunu, 1880-1890 yılları arasında limana Avrupa'dan beş milyon -evet tam beş milyon- göçmenin geldiğini, yirminci yüzyıl başlarında kent halkının yüzde yetmişinin izbelerde yaşadığını, daha birçok şeyi biliyorum. Elimdeki rehber New-York'un 1626 yılında Hollandalı Peter Minuit tarafından 24 dolara kızılderililerden satın alındığını bile yazıyor. 1641 yılında bir Fransız gezgini, o zamanlar küçük bir kasaba olan kentte 18 değişik dil konuşulduğunu not etmiş. Demek ki kurulduğunda da bir Babil kulesiymiş New-York. İçtiğim sigaranın markası olan Peter Stuyvesant ise -kentin son Hollandalı valisi- İngilizlere karşı Manhattan'ı doğudan batıya kateden bir duvar çektirmiş bugünkü Wall Street'in bulunduğu yere. Ünlü New-York borsasının adı oradan geliyor demek. New-York deyince Al Capone'yi, Lucky Luciano'yu, Mario Puzzo'nun Baba romanında okuduğumuz, Coppola'nın filmlerinde gördüğümüz dünyayı anımsamamak mümkün mü? Ama, İkinci Dünya Savaşı yıllarında Thomass Mann'a, Brecht'e, Saint-John Perse ile André Breton'a, Fernand Leger ve Salvador Dali'ye de kucak açmış New-York. 
        Bugün spiral biçimindeki ünlü Guggenheim müzesini dolaştık. Asansörle çıkılan en üst kattan dönerek iniyorsunuz aşağıya. İki yanınızda modern resmin en ünlü temsilcileri. Chagall, Picasso, Rousseau, Braque, Delaunay, Klee, Pollock, Kandinsky. Hele Kandinskiler. Çıktığımızda yağmur yağıyordu. Pembe şemsiyeli, yeşil çizmeli bir genç kız geçti yanımızdan. New-York'da şemsiyelerle giysiler Kandinski'nin tablolarından kapmışlar renklerini. 
        22 Mayıs 1987, New-York
        Gece yaşayan bir kent New-York. Sinemaları, tiyatroları, caz kulüpleri, barları, toples barlarıyla, sabaha dek işleyen metro ve otobüsleriyle. Geceyarısından sonra bir caz kulübüne ya da bir toples bara değil, suçüstü mahkemesine gittim. Görülecek yerdi doğrusu. Hırsızı uğursuzu, esrarkeşi katili, sarhoşu fahişesiyle kentin "ayak takımı" oradaydı. Kafka'nın romanlarından kendi isteğiyle gelmiş, yaşlı ve sağır bir yargıç, nasılsa Fellini'nin filmlerinden kaçmış devlerle cüceleri, zencilerle şişman orospuları sorguya çekiyordu. Sorgu bitiminde ya tutuklanıyordu sanıklar ya da serbest bırakılıyorlardı. Gece boyunca kimler geçmedi ki önümden! On dolar için adam şişlemiş bir dev, metroda yalnız gördüğü turist kızın iki istasyon arasında ırzına geçmiş bir başkası. Sonra Beşinci Cadde zenginlerinin arabalarını taşlayan zenci çocuk, esrar krizinin doruğunda bir genç kız, Woody Allen tipinde bir manik depresif. 
        Sabaha karşı, beş yıl önceki gibi 42. sokakta bir toples bara gitmedim. Taksiyle dönerken yerin altından buharlar çıkıyordu. Mazgalların üzerine uzanmış, buharda ısınan yoksullar gördüm. Reagan'ın Amerikası yupilerle açların ve işsizlerin birarada yaşadığı bir ülke. Benim Amerikamsa yıllar öncesine, Balıkesir'de bir kış gecesine dek uzanıyor. 
        Karlı bir gecede Adnan amcalara  gitmiştik. Adnan Çakmakçıoğlu Balıkesir Eğitim Enstitüsü müdürüydü. Elim babamın elinde, enstitünün lojmanlarına doğru karda bataçıka yürüyüşümüzü anımsıyorum. Annemle ağabeyim arkadan geliyorlardı. Adnan amca  yeni dönmüştü Amerika'dan. Öğretmen arkadaşlarına 8 mm'lik kamerasıyla çektiği filmi gösterecekti. Elektrikler sönünce New-York'un silueti yansıdı beyazperdeye. Siluet giderek yaklaştı. Gökdelenlerin alüminyum, cam ve çelikten ibaret yapılar olduğunu bilmiyordum o zamanlar. Onları fabrika zannetmiştim, Özgürlük Anıtı'nıysa mukavvadan bir oyuncak. Yine de, uzun yıllar, bu tuhaf oyuncakla fabrikaların bende uyandırdığı heyecanı unutmadım. "Adnan Bey'in  yerinde olmayı kim istemez ki!" diyen babamın gıpta dolu sesini de. Aynı yıl Ankara vapuruyla Marsilya'ya, oradan da Paris'e gidecekti babam. Düşlerinin kenti Paris'e. Ankara Vapuru'nun  ne menem bir şey olduğunu yıllar sonra Attila İlhan'dan öğrendim: 
        "Bak, bu giden cümle âlemce namı bilinir Ankara Vapuru'dur . Ankara Vapuru  gıcır gıcır yenidir. İşin garibi bozuk da çıkmamıştır. (...) Yollu gemidir. Büyük gemidir. Merdiven merdiven inersin, merdiven merdiven çıkarsın. Bir güverte, çık, bir güverte daha,, iki de üstüne koy. Salonlar, kamaralar. Pırıl pırıl koridorlar." 
        Diyeceğim, otuz sekizinde bir otobüs kazasında ölünceye dek hiç uçağa binmedi babam. Annemse, onun ölümünü Paris'te, Port-Royal Bulvarı'nın  ağaçlarına bakan Beauvoir Oteli'nde  haber aldığı vakit, ilk kez uçağa bindi. Yine diyeceğim, ailede Fransa'nın yeri başkaydı. Fransa çok yakındı bize. Trenle üç gün, vapurla altı günde gidilmesine karşın, diliyle, kültürü ve edebiyatıyla günlük konuşmalarımızda, soframızdaydı. Oysa Amerika uzak bir ülkeydi, ulaşılmaz bir yerde merak etmediğimiz bir dünya. Biz çocukların kovboy filmlerinden, ablalarımızın Balıkesir Hava Üssü'nde  görevli Amerikalı çavuşlarla gittikleri hafta sonu balolarından, annelerimizle babalarımızınsa Hollywood starlarından tanıdıkları bir düş-ülke. Sonra Amerika, Altı Eylül İlkokulu'nun  kantinine, o güzelim sefertaslarımızın içine, süttozları, peynirleri ve konserveleriyle girdi. O vakit hiç sevmedim Amerika'yı. Kahraman kovboyların değil vahşi ve kötü kızılderililerin tarafını tutar oldum. Teksas, Tommiks okuyup "hulahup" çevirdiğimiz yıllardı. Büyüklerimizin ülkemizi Küçük Amerika yapmak için Kore'ye asker göndermekle yetinmeyip Rosenbergler'i lanetledikleri, Amerikalı çavuşlarla evliliğin ablalarımızın düşlerine girdiği yıllar. "I love you America" yılları. Çok sonraları, İstanbul'da Galatasaray Lisesi'ndeyken  döndü rüzgâr. Altıncı Filo'nun  Dolmabahçe önünde demirleyişini protesto mitingindeydim.  Polisin Teknik Üniversite Öğrenci Yurdu'nu  basıp Vedat Demircioğlu'nu öldürdüğü gün "Yankee go home!" diye bağıranlar arasında. Büyükelçi Commer'in arabasını saran alevleri görür gibiyim hâlâ. Ve alevlerin yaktığı gencecik yüzleri. Büyükelçiye hiçbir şey olmadı, ama benim kuşağımın en gözüpek gençlerini yaktı o alevler. Deniz Gezmiş, Hüseyin Cevahir, Sinan Cemgil ve   daha niceleri. Hiçbiri yaşamıyor artık. Onlara ölümün serseri bir mayın gibi çarpışını Uzun Sürmüş Bir Yaz'da anlatmaya çalıştım. Şimdi, yıllar sonra, New-York'da ölümün serseri bir mayın biçiminde değil kadın suretinde göründüğünü haykırmak istiyorum. "Haykırsam kim duyar sesimi kadınlar katından!"
        
        
        
