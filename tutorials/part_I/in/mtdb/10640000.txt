                       
        
        
                
             haber
                   
        450 kuruluşu temsil eden ABF çağrılmadı 
              Alevisiz Alevi zirvesine tepki 
              Alevi örgütleri temsilcileri, Gölbaşı'nda toplantı düzenleyen Gazi 
              Üniversitesi Türk Kültürü ve Hacı Bektaş Veli Araştırma Merkezi'ne 
              ''Üstünüze vazife değil'' diyerek sert tepki gösterdi. Yapılan açıklamada, 
              Türkiye'de Anadolu Alevi-Bektaşi felsefesini temsil eden en yetkili 
              kurumun ABF olduğu vurgulandı. 
              MUSTAFA ÇAKIR 
              Gazi Üniversitesi Türk Kültürü ve Hacı Bektaş Veli Araştırma 
              Merkezi tarafından Ankara Gölbaşı'nda ''Alevilerin sorunlarını ele almak 
              üzere'' 10 Ocak'ta yapılan toplantıya, Alevi Bektaşi Federasyonu (ABF) 
              sert tepki gösterdi. Federasyon, kendilerinin toplantıya davet 
              edilmediğine dikkat çekti. Yaklaşık 450 Alevi kuruluşunu temsil eden ABF 
              üyeleri, dün toplantıya katılan Diyanet'ten sorumlu Devlet Bakanı Mehmet 
              Aydın ile görüşerek Alevi temsilcisi kuruluşların davet edilmediği 
              toplantı hakkında bilgi istedi. 
              Alevi dernekleri, Gazi Üniversitesi Türk Kültürü ve Hacı Bektaş Veli 
              Araştırma Merkezi tarafından düzenlenen ve ''Alevi zirvesi'' olarak 
              kamuoyuna yansıyan toplantıya sert tepki gösterdiler. Yaklaşık 450 Alevi 
              kuruluşunu temsil eden ABF heyeti dün, Gölbaşı'ndaki toplantıya da katılan 
              Devlet Bakanı Aydın ile görüştü. Aydın'ın görüşmede Gölbaşı'ndaki 
              toplantının Alevi şûrası olmadığını, merkezin düzenlediği bir etkinlik 
              olduğunu söylediği öğrenildi. Toplantıya katıldığını kabul eden Aydın, ABF 
              heyetine, ''Alevilere rağmen böyle bir toplantı yapmam. Yaparsam sizlerle 
              yaparım'' dedi. Aleviliğin çok hassas bir konu olduğunu belirten Aydın, 
              ''Alevilik konusunda bana atfedilen sözler bana ait değil'' gördüşünü dile 
              getirdi. 
              ABF adına yapılan açıklamada, Gazi Üniversitesi Türk Kültürü ve Hacı 
              Bektaş Veli Araştırma Merkezi'nin ''üstüne vazife değilken'' Alevi zirvesi 
              düzenlemeye kalkıştığı belirtilerek Türkiye'de Anadolu Alevi - Bektaşi 
              felsefesini temsil eden en yetkili kurumun ABF olduğu vurgulandı. 
              'Ayrımcılığa son' 
              ABF'nin, 450 örgütü temsil ettiğine işaret edilen açıklamada şöyle 
              denildi: ''Alevilerin sorunları laiklik ilkesi çerçevesinde anayasanın 
              öngördüğü eşitlik prensibine uygun olarak her türlü ayrımcılığın ortadan 
              kalkması ile çözülebilir. Öncelikle laiklik ilkesi eksiksiz biçimde hayata 
              geçmelidir. Biz Alevi toplumu olarak, laiklik ilkesini demokrasinin temel 
              unsurlarından biri görüyoruz. Şu anda var olan Diyanet yapılanması ve kamu 
              olanaklarının bir mezhebe tahsis edilmesi ile açık bir ayrımcılık 
              yapılmaktadır. Bu ayrımcılığın son bulması tüm insanlarımızın 
              yararınadır.'' 
        
        
        AÇIKÖĞRETİM SINAVINDA TÜRBAN YASAĞI DELİNDİ 
              Türban yasağı, AKP'nin hükümete gelmesinden 
              sonra ilk kez gerçekleştirilen açıköğretim lisesi sınavlarında delindi. 
              Türbanlı öğrencilerin sınava alınması için salon başkanları ve 
              gözetmenlere Ankara Milli Eğitim Müdürlüğü tarafından talimat verildiği 
              öğrenildi. Türbanlı öğrencilerin sınava girebilmesi için emri, imam 
              kökenli Murat Beybalta 'nın müdürlüğünü yaptığı Ankara Milli Eğitim 
              Müdürlüğü'nün verdiği öğrenildi. Müdürlüğün talimatı doğrultusunda, 
              türbanlı öğrencilerin sınava girmelerine izin verilirken, salon başkan ve 
              gözetmenleri bu öğrenciler hakkında tutanak tuttu. Gözetmen ve salon 
              başkanlarını zor durumda bırakan yasadışı serbestiye, öğretmenlerin yoğun 
              tepki göstermesi üzerine, Milli Eğitim Müdürlüğü tarafından ''Başları 
              kapalı girecekler. İstiyorsanız tutanak tutun'' şeklinde talimat verildiği 
              öğrenildi. Sınava, kimliklerindeki fotoğrafları türbanlı olan öğrenciler 
              de alındı. Gözetmenlerin tutanak tutacaklarını belirtmelerine karşın 
              öğrencilerin hiçbiri türbanını çıkarmadı. Ankara Milli Eğitim Müdürlüğüne 
              geçtiğimiz ay getirilen Murat Beybalta, imam kökenli olmasıyla tanınıyor. 
              Devlet memurluğuna Mudurnu'da imam olarak başlayan Beybalta, Ankara İl 
              Milli Eğitim Müdürlüğü'ne kıdemi, diğer müdür yardımcılarından az olmasına 
              karşın, Milli Eğitim Bakanı Erkan Mumcu tarafından bu göreve atandı. 
        
        
        Kantinde ders yapan MÜ İletişim Fakültesi öğrencileri tepkili: 
              Okulumuzu istiyoruz 
              Eğitim Servisi - Depremde hasar gördüğü gerekçesiyle iki yıl önce 
              kapatılan Nişantaşı'ndaki Marmara Üniversitesi İletişim Fakültesi 
              binasının onarımı hâlâ bitmedi. Fakülte Dekanı Prof. Dr. Alaeddin Asna , 
              bunun nedeninin, inşaatın ihalesini alan iki müteahhidin de işi belirtilen 
              tarihte bitirememesi olduğunu söyledi. İki katlı bir binada eğitim alan 
              öğrenciler ise onarımın hâlâ bitmemesine tepkililer. 
              ''İdare okul binasını bitiremedi, ancak biz okulu bitirdik'' diyen son 
              sınıf öğrencisi Özgül Öztürk , ''Bu yıl benim son senem, buraya oldukça 
              yüksek puanlar alarak girdim. Ancak şu anda eski kantinimizde ders 
              yapıyoruz'' dedi. Tadilatın farklı nedenlerden dolayı bitmediğini ifade 
              eden Öztürk, ''İki yıldır, iki katlı bir binada, soğukta ders yapıyoruz. 
              Artık burası için bir okul tanımı yapamıyorum. İletişim öğrencisiyiz, 
              ancak iletişime yönelik hiçbir şey yok. Ne bir karanlık odamız, ne de 
              kamera eğitimi alabileceğimiz yer var'' diye konuştu. Fakültenin 2. sınıf 
              öğrencisi Sevda Seren ise ''Marmara Üniversitesi gibi ismi duyulmuş bir 
              üniversitede eğitim almaya çalışıyoruz. Ancak bir okul binamız dahi yok. 
              Dekanlık bu konuda çok duyarsız. ' dedi. . 
              Fakültenin son sınıf öğrencisi Taner Yıldırımcı da, bu durumun bir 
              iletişim fakültesinde yaşanmasının ironik olduğunu kaydederek şunları 
              söyledi: ''Hani bir söz vardır, gazeteciler kendi sorunlarını çözemezler 
              diye. Bizim durumumuz da öyle. Çünkü buradaki pek çok öğrenci, öğretmen 
              basının içinde yer alıyor. Yine de bir çözüm bulamıyoruz.'' 
              'İhaleler yüzünden bitmedi' 
              Dekan Prof. Dr. Alaeddin Asna, şimdiye kadar inşaatın ihalesini alan iki 
              müteahhidin de işi belirttikleri tarihte bitiremediğini söyledi. Prof. 
              Asna, ''Üstelik söyledikleri fiyata işi çıkaramadılar. Bu nedenle yeni 
              ihale açıldı. Şu anda okulun diğer birimlerinin inşaatlarını yapan bir 
              müteahhit işi aldı, o yapacak. Bitmemesinin bir sebebi ihale sistemi, bir 
              sebebi de rektörün değişmesiyle yapısal değişimlere gidilmesi'' dedi. 
        
        
        Liseliler okul bastı 
              Öğrencilerden öğretmene dayak 
              Ankara'nın Gölbaşı ilçesinde, bir grup lise öğrencisi, 
              izinsiz girmek istedikleri Meslek Lisesi'nde bir öğretmenle idari 
              görevliyi tartakladı. Polis, karakola götürdüğü öğrencileri ve 
              öğretmenleri, ifadelerinin alınmasından sonra serbest bıraktı. Olaylar, 
              Dr. Şerafettin Tombuloğlu Lisesi Müdürü Rıza Şah Ertem , bitişikteki 
              Meslek Lisesi bahçesinde lise 1. sınıf öğrencisi M.Ç 'yi sigara içerken 
              görüp tokat attığı iddiasıyla çıktı. 
              Olayda M.Ç, ''Yanımda kız arkadaşım var, bana vuramazsın'' diyerek tepki 
              gösterdi. Ertem, bu öğrenciyi Meslek Lisesi'nin odasına götürdü. Olayı 
              gören Dr. Şerafettin Tombuloğlu Lisesi'nden yaklaşık 50 öğrenci Meslek 
              Lisesi'ne giderek arkadaşlarının bırakılmasını istedi. Okula izinsiz giren 
              öğrenciler, kendilerini uyaran öğretmen İlhan Çelik ve idari görevli Recep 
              Çelik 'i tartakladılar. 
              Okula gelen polis, öğrencileri karakola götürdü. Bu sırada bazı veliler de 
              karakola çağrıldı. Öğretmen ve öğrenciler ifadeleri alındıktan sonra 
              serbest bırakıldılar. İlçe Milli Eğitim Müdürü kadrosunun boş olduğu 
              Gölbaşı'nda eğitim camiasında peş peşe olaylar yaşandığı bildirildi. 
        
        
        'Kıbrıs, Türkiye'nin ABkapısını açacak anahtar ya da kapayacak kilit 
              konumunda' 
              İslamcı basının Kıbrıs ikilemi 
              Ilıcaklar'a ait Dünden Bugüne Tercüman gazetesi yazarı Cengiz Çandar (28 
              Ocak) ''Tayyip'e Karşı Devlet İttifakı'' başlıklı yazısında, şu görüşleri 
              savunuyor: 
              "Tayyip Erdoğan ile Rauf Denktaş arasında ' Soğuk Savaş' yaşandığı bir 
              gerçek. Bunu kim inkâr ederse, yalan söylüyor demektir. Zaten, taraflar 
              arasında 3 Kasım'ın hemen ertesinde karşılıklı gönderilen 'salvolar' 
              çeşitli vesilelerle ve farklı mekânlarda değişik şiddette devam ediyor. 
              (...) Aslında bu 'Soğuk Savaş' Ak Parti iktidarı ile Türkiye'nin KKTC 
              yönetimiyle birleşik 'öteki iktidarı' arasında var olan bir 'Soğuk Savaş' 
              ve bu 'Soğuk Savaş' ın asıl zemin ve arka planında Türkiye'nin AB 
              üyeliğinden yana olmak veya karşı olmak yatıyor. Kıbrıs, Türkiye'nin AB 
              kapısını açacak 'anahtar' ya da kapayacak 'kilit' konumunda. İlkinden yana 
              olanlar, Kıbrıs Türk halkını Rumlarla birlikte 'eşit olarak' AB'ye 
              taşıyacak ve Türkiye'ye AB kapılarının açılmasına büyük ölçüde imkân 
              verecek olan Kofi Annan Planı'nın -müzakere edilerek belli değişikliklere 
              uğratılsa da- kabulünden yanalar, ikinciler ise Annan Planı'nın adını bile 
              duymak istemiyorlar. İlk grubun 'siyasi temsilcisi' , arkasında hatırı 
              sayılır bir halk desteği bulunan, Türkiye'nin lideri yeni ve genç siyaset 
              adamı Tayyip Erdoğan, ikinci grubun 'siyasi temsilcisi' ise kendi 
              halkından gelen desteği üçte birin altına düşmüş, Türkiye'nin bazı devlet 
              kurumlarının desteğiyle ayakta durmaya devam eden, eski ve ihtiyar kurt 
              siyasetçi Rauf Denktaş. Kurt Denktaş, oyununu ustaca oynamaya başladı." 
              Vakit gazetesi yazarı Asım Yenihaber (27 Ocak) ise ''Kıbrıs'ı verecekler, 
              faturayı Tayyip'e kesecekler'' başlıklı yazısında şöyle diyor: 
              "Meseleyi bütün boyutlarıyla bilen, siyasetin tam manasıyla kurdu olan 
              Denktaş eğer 'oğlum sana söylüyorum, damadım sen anla' siyaseti 
              gütmüyorsa, haybeden cafcaftan başka bir şey yapmıyor demektir. 
              Türkiye'nin Kıbrıs konusunda hareket alanı çok daralmıştır. Türkiye'nin 
              derin devleti bu çaresizliği bilmekte, o yüzden kendisi kolayca sesini 
              yükseltebileceği bir konuda, sessiz kalmayı tercih etmektedir. Belli olan 
              bir sonuç için efelenmektense, işi siyasilere, hükümete yıkıp faturayı 
              onlara keserek sıyrılmanın yollarını aramaktadır." 
              Milli gazete yazarı Zeki Ceyhan , (28 Ocak) ''74 Öncesi Unutularak'' 
              başlıklı yazısında AKP yönetiminin birçok konuda gösterdiği tutarsızlığı, 
              Kıbrıs konusunda da gösterdiğini belirterek şu yazıyor: 
              "İşbaşına geldikleri günden beri Türkiye'nin Kıbrıs konusundaki 
              mücadelesine zarar vermekten başka bir şey yapmadılar. Bir kere ne 
              yapacaklarını bilmiyorlar. Bir gün söylediklerini ertesi gün değiştirerek 
              akılları karıştırıyorlar. Denktaş ve arkadaşlarının mücadele güçlerini 
              adeta törpülüyorlar. Birkaç klişeleşmiş lafın ardına saklanarak akılları 
              sıra siyaset yapıyorlar." 
        
        
        'DİYALEKTİK AKIL' VE POSTMODERNİZM 
              Modern sonrası/modernizm sonrası'' demek olan, Latince ''post'' ve 
              ''modern'' sözcüklerinden türetilmiş bu ''postmodern'' veya 
              ''postmodernizm'' deyimleri, küreselleşme yandaşlarınca 'modernizm' in 
              seçeneği, yani modernizm karşıtı olarak da kullanılmaktadır. İlginçtir, 
              bir ussallığın hâlâ kolay kolay bulunamayacağı insanlığın yaşadığı en 
              büyük iki çılgınlık, dünya savaşları arasındaki o bunalımlı yıllarda da, 
              kimi solcu aydınlar, yaşanılan olayların sorumlusu olarak modernizme karşı 
              çıkarlarken, hemen ''diyalektik aklı'' suçlamışlardır oysa. 
              'İspanya, Yaşasın Savaş' 
              Örneğin, 1936-1939 yılları arasındaki iç savaş sırasında İspanya'ya giden 
              Kazancakis, ''İspanya, Yaşasın Savaş'' adlı kitabında anlattığına göre, 
              evinde ziyaret ettiği ünlü yazar Unamuno ile yaşanılan olayları 
              tartışırken ''İspanyol halkı çıldırmış, ama yalnız İspanyol halkı mı, 
              bütün dünya çıldırmış'' diyen yaşlı yazar, ''Peki, senin düşüncen ne?'' 
              diye sorunca; ''Diyalektik akıl. Bana kalırsa, diyalektik aklın uyuması 
              zamanı gelmiştir artık!'' diye yanıtlar hemen onu. Bunun üzerine, Unamuno, 
              gözlerinden kıvılcımlar saçarak; ''Ben de bir gün Valery 'ye söylemiştim. 
              Akıl, kendi yaptığı büyük ilerlemeleri hazmedemiyor. Dinlenmesi gerekir 
              demiştim'' diye bağırır. Ardından da, ola ki solculuğunu anımsayıp, ''Ben 
              hiç sağcı olmadım. Özgürlüğe ihanet etmedim. Kısa zamanda gene ayağa 
              kalkarak, tek başıma özgürlük için mücadeleye tekrar başlayacağım. Ben ne 
              faşist, ne de Bolşevik'im. Ben bireyim birey!..'' diyerek, o yaşlı haliyle 
              fırlar ayağa kalkar. 
              'Unutulan Yıllar' 
              Örneğin, Prof. Niyazi Berkes de ''Unutulan Yıllar'' adlı anılarında, bu 
              konuda, 1933 yılında İstanbul Üniversitesi'nde yaşadığı ilginç bir olayı 
              aktarmaktadır. Üniversite Reformu sırasında İstanbul Darülfünunu'nun 
              yeniden yapılandırılarak bir üniversite haline getirilmesine yardımcı 
              olmaları için Hitler 'den kaçan profesörlerden birçoğunun Türkiye'ye 
              gelmesi sağlanmıştır. Prof. Gerhard Kessler de Hukuk Fakültesi'nde, hem 
              hukuk ve hem de felsefe bölümü öğrencilerine sosyoloji dersleri 
              vermektedir. 
              Kessler'in semineri 
              Prof. Kessler'in, 1934 yılında, yani iki savaş arasındaki o bunalımlı 
              günlerde İstanbul'da düzenlediği ilk seminerlerden biri de, ''Marx ve 
              Engels'in Komünist Manifest'i üzerine'' olmuştur. Niyazi Berkes de ''Prof. 
              Kessler'in bizi şaşırtan bu eylemi üzerine hepimiz birer Manifest 
              edinmiştik. O zaman, bu tür yapıtların getirilmesi, satılması, alınması, 
              okunması yasak değildi. Ben de, İngiltere'de basılmış, içinde Riyazanof 
              'un da uzunca bir açıklaması bulunan İngilizce bir Manifest almıştım Haşet 
              Kitabevi'nden'' dedikten sonra, gerçekten çok ilginç bir açıklamada 
              bulunmakta ve ''Kessler'in Manifest'i incelemekteki amacı, onu Hazreti 
              İsa'nın öğretisi açısından eleştirmek, yanlışlıklarını göstermekti. Çünkü, 
              Kessler (güya) sosyalistti, fakat Marksist sosyalist değil, Hıristiyan 
              sosyalisti idi'' diye yazmaktadır, sanki biraz da alaylı bir dille. 
              Aklın iflası... 
              Aynı günlerde felsefe derslerini de, gene Nazilerin elinden zor kaçıp 
              Türkiye'ye sığınmış, Prof. Berkes'in ''Felsefe bölümünün asıl yıldızı o 
              idi'' dediği Prof. Hans Reichenbach vermektedir. Ancak, Prof. Berkes'in 
              verdiği bilgilere göre, Prof. Reichenbach da, Bertrand Russell, 
              Wittgenstein vb. genç felsefeciler gibi, her şeyin ''doğru ya da yanlış'' 
              önermeleri içinde ele alındığı ''Logical Positivism'' (Mantıkça Olguculuk) 
              veya ''New Positivism'' (Yeni Olguculuk) akımının üyesidir. Daha çok 
              epistemoloji (bilgi kuramı) ve agnostisizm (bilinmezcilik) ile 
              ilgilenmektedirler. Dolayısıyla ''tarihsel ve sosyal değerler ile olaylar, 
              bu tür yalın bir mantık düzeyinde değerlendirilemeyeceğinden bu görüşlerin 
              de inceleme alanına girmemekte'' dir. Örneğin, bu düşüncenin bir başka 
              üyesi Amerikalı S. Chase de, ''sömürü sözcüğünün dilden atılmasıyla, 
              sömürü olayının da ortadan kalkacağını'' savunmaktadır. Nitekim, Prof. 
              Berkes de yıllar sonra Amerika'da yeniden karşılaştığı, Atatürk 'ün ölmesi 
              üzerine sözleşmesi yenilenmediği için 1938 yılında Los Angeles 
              Üniversitesi'ne girmiş Prof. Reichenbach'ı anlatırken, ''Aklın iflası 
              karşısında perişan bir haldeydi'' demektedir. 
        
        
        'Yaşasın Savaş' savaşı yaratan 'insanca' etmenleri ve sonuçlarını 
              irdeliyor 
              Bütün düzen bir tahterevalli 
              NURSEN KARAS 
              Güçlünün güçsüze egemenliği en dar çerçevelerden, aile içinden, iş 
              yaşamından başlayarak uluslararası ilişkilere, dünya savaşlarına kadar 
              gidiyor. O, insanoğlunun içindeki ''Ben seni yenerim'' tutumu yok mu, tüm 
              kavgalar işte ondan çıkıyor, ''Benim bileğim daha güçlü, haklı benim'' 
              yerine, ''Senin payın da bu, gel bölüşelim'' diyebilse insanoğlu, 
              yeryüzünde hiç kavga olmayacak. 
              Aydın Engin 'in skeçleriyle Aziz Nesin, Bertolt Brecht, Euripides, 
              Ferhan Şensoy, Karl Valentin, Nâzım Hikmet, Wolfgang Borchert 'in 
              yapıtlarından alıntılardan oluşan; Ferhan Şensoy, Gülriz Sururi ve Engin 
              Cezzar 'ın da katkılarıyla Genco Erkal 'ın uyarlayıp yönettiği 
              Karaca Tiyatro'daki ''Yaşasın Savaş'' adlı oyunda savaş psikolojisi, 
              savaşı yaratan ''insanca'' etmenler ve sonuçları sergilenip irdeleniyor: 
              ''Bütün düzen bir tahterevalli. Aşağıda hep daha çok insan olmalı, yoksa 
              yukardakiler duramaz.'' Buna karşılık çocuk sormaktadır: ''Baba, dünyanın 
              bütün işçileri ne zaman aralarında anlaşacaklar?'' Oysa düzen anlaşma 
              değil, boğuşma üzerine kurulmuştur: ''Kıralım dökelim, yenisini 
              üretelim.'' ''En yararlı sanayi savaş sanayii, savaşmayan enayi.'' Zeynep 
              Tanbay sözün burasında savaşa itilen kişinin çaresizliğini, edilgenliğini 
              dansıyla sahneye getirmektedir. 
              2. perdede savaş iştahlısı ilkel kabile başkanı oğluna tapınak kurdurup 
              savaşı onaylatıyor, halkını savaşa götürüyor ama ''yok olan şehirlere 
              şiirler yazılamayacak'' tır; şairler kalmayacaktır çünkü. ''Peki ya savaş 
              yerine barış patlarsa?'' ''İtiraf etmeliyiz ki böyle bir felaket için 
              hazır değiliz. Unutmayın, barışta da para kazanılır; ama en çok para önce 
              savaş, sonra barış patlarsa kazanılır.'' 
              Sağduyulu mırıldanışlar savaş haykırışları içinde kaybolmaktadır: ''Yoktur 
              sözle çözülmeyecek düğüm.'' Evet ''yoktur'' da.. Birileri savaş 
              istemektedir. Ama o, savaş isteyen birileri hiçbir zaman kendi canlarını 
              ve mallarını tehlikeye atmazlar; en güvenli konumdadırlar. Ve savaştan 
              kazanç beklemektedirler. Zeliha Berksoy, Genco Erkal, Erdem Akakçe, Alpay 
              Atalan 'ın rol aldığı oyunda bütün bu bildiriler bir kabare 
              çerçevesinde sahneleniyor. 
              Genco Erkal'ın uyarlayıp yönettiği oyun Karaca Tiyatro'da. 
        
        
        
        
