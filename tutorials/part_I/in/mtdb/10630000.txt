                       
        
        
                
             haber
                   
        Cüzzam ve Stigma, Bir de Savaş Tamtamları... 
              Her ocak ayının son haftası Cüzzam Haftası olup, son pazarı da Dünya 
              Cüzzam Günü'dür. Ne yazık ki 2003'ün Ocak ayında, dört bir yanından 
              patlamış ya da patlamaya hazır bir dünya ile karşı karşıyayız! 
              21. yüzyılda, bilim ve teknolojinin getirdiği olanaklardan yararlanarak 
              insanların çok daha rahat, mutlu, sağlıklı ve barış içinde yaşayacağı bir 
              çağın içine gireceği düşlenmişti; oysa kan-barut-terör, her türlü 
              şiddet-yok edici silahın yapımı,satımı sonra da sözde denetimi, savaş 
              tamtamları, birbirine kızıp masum insanlara ölümüne saldıran ülkeler, 
              gruplar, kaynak kavgaları, borç batağı, kardeşi kardeşe düşüren açlık, 
              yoksulluk, işsizlik ve yok oluş... 
              Bize çocukluğumuzda, bir dilim ekmeğimiz varsa, onu, olmayanla paylaşmamız 
              ve kim olursa olsun insanları eşit görmemiz gerektiğini öğretmişlerdi. 
              Yere düşürdüğümüz dilimi, hatta kırıntıyı toplayıp öpüp başımıza koyarak 
              en azından sokak hayvanlarının ya da kuşların yiyebileceği yüksek bir yere 
              bırakır.. sokakta, otobüste gördüğümüz yaşlıya, özürlüye el uzatır, 
              yerimizi vermek için yarışırdık. Sonraları gördük ki, pasta yiyenlerle 
              kuru ekmek yiyenler neredeyse kamplara ayrılmış. Yoksul olmak, hele hele 
              özürlü olmak bir çeşit damgalı olmak anlamına geliyor.. battıkça batıyor, 
              bir türlü pastaya ulaşamıyorsun. 
              Özürlüler, hastalıklılar da günümüzde, şu bilim-bilişim çağında aynı 
              kefede tartılıyor. ''Stigma'' deniyor buna, bir tür ''damgalanma'' , 
              ''lekeli olma'' . Diğerlerinden farklı olanları toplum dışına atmak, 
              dışlamak ve umursamamak için çok geçerli bir ''gerekçe'' ! 
              Bugün eli ayağı tutan, sağlığı yerinde, ''tuzu kuru'' olanların çoğu için, 
              bir cüzzam hastası, bir ortopedik özürlü ya da halk diliyle, bir akıl 
              hastasının toplumda neredeyse bir yeri yok. Dünyada her şey dört dörtlük 
              insanlara göre düşünülmüş. Oysa, yeryüzünde her şeyin 60 cm'lik 
              yaratıklara göre ayarlandığını varsayalım, o zaman tüm normal (!) insanlar 
              böyle bir dünyada özürlü ve kendine yer bulamaz durumda olacaklardı. Yine 
              dünya, salt görmezlere göre ayarlanmış olsaydı, kimbilir bizler ne 
              zorluklar çekecek, nasıl bir özürlülük içine düşecektik. 
              Cüzzam, çağımızda tanısı (teşhisi) ve tedavisi kesin olduğu halde, geç 
              tanı nedeniyle, sinir hasarına bağlı görüntüsel sakatlıklar bırakabildiği 
              için ve geçmişindeki geleneksel toplumlardan bir dizi önyargı getirdiği 
              için tam bir ''stigma'' örneğidir. Bu nedenle, yüzyıldır, bir yandan 
              hastalığın tanı ve sağaltımıyla uğraşılırken bir yandan da, sağlıklı 
              insanlarda oluşagelmiş ''önyargılar'' nedeniyle, stigmatize oluşlarını, 
              yani damgalanmışlıklarını yok etme çabaları gösterilmektedir. Tüm gönüllü 
              çalışmacıların ortak yorumu şöyledir: İnsanların, önyargının kaba gücünden 
              kaynaklansa gerek, müthiş bir kararlılıkla gerçekleştirdikleri bu 
              damgalamayı alt etmek, tanı ve sağaltımdan çok ama çok daha zordur. 
              Evrensel insan haklarından söz edildiği günümüzde, özellikle, AIDS 
              hastalarının, bedensel, ruhsal ve zekâ özürlülerin, hele hele 
              alışılagelmişten farklı cinsellikleri yaşayan insanların, acımasızca 
              stigma (damgalanma, damgalılık) kapsamına alınması, inanılası çok zor bir 
              çağdışılık değil de nedir? 
              Stigma, çağımızın çok önemli bir karabasanı... Yüzyılımızın başında, 
              yeryüzünün dört bir yanından, bir yanardağın patlaması gibi fışkırıyor.. 
              işkence, terör, baskı, bomba, zehirli gaz, savaş şeklinde, kadın, çocuk, 
              özürlü ayırt etmeden, eşitlikten, onurdan, haklardan, sınırlar ötesi 
              dostluk ve kardeşlikten söz eden şık giyimli erk sahibi güçlerce yeryüzü 
              kana bulanıyor. 
              Böylesi insanlık ve us dışı bir şiddetin, nefretin ve dışlamanın var 
              olması, ancak ve ancak, önyargıların beslediği kaba güçle, sanal bir 
              haklılık duygusuna erişme yoluyla olsa gerek... 
              Tıpkı, yüzyıllardır cüzzamlıları, özürlüleri damgaladığımız, gizli açık 
              düşman ilan ettiğimiz ve top tüfekle savaşmak yerine onları toplum dışına 
              ittiğimiz ve yok saydığımız gibi şimdi de, üst düzey yöneticilerine 
              kızdığımız, kaynaklarına göz koyduğumuz ya da yaptıkları terörü 
              cezalandırmak istediğimiz için, masum insanlarıyla, çocuk ve kadınlarıyla, 
              yaşlı ve özürlüleriyle tüm bir ulusu ya da ulusları stigmatize ediyor, 
              onları yok etme tamtamları çalıyor ve orgazma benzer bir coşkuyla 
              bombalarımızı üzerlerine salabiliyoruz. 
              Kendini geliştirmek ve gerçek anlamıyla 'insanlaşmak' isteyen yeryüzü 
              yaratıkları olan bizlerse, özürlülerimizi bile 'stigma' dan koruyamamanın 
              aczi içinde şaşkın durumdayız. 
        
        
        Kıbrıs Konusuna Sakin Yaklaşmak... 
              Yunanistan Dışişleri Bakanı Papandreu 'nun Kıbrıs konusunda söyledikleri 
              ilgi çekici: ''Hem Türkiye hem de Yunanistan olarak geçmişte iki ülke de 
              hatalar yaptı. Artık Kıbrıs'ı serbest bırakalım. Kıbrıslı Türkler ve 
              Rumlar kendi kaderlerini tayin etsinler.'' Papandreu'nun bu söylediklerini 
              Türkiye'deki sosyalistler ve ilericiler 1974'ten bu yana, hep savunmadılar 
              mı? 
              Kıbrıs sorunu nedeniyle Türkiye'de ''Ya Taksim Ya Ölüm'' mitingleri 
              yapılırken bile sosyalistler, ilericiler, demokratlar hep iki toplumun 
              barış içinde yaşamasını, kendi kaderlerini tayin etmelerini savundular. 
              Fakat her iki tarafın aşırı milliyetçileri, arkalarına Türkiye ve 
              Yunanistan'ın desteğini alarak Kıbrıs'taki barış yanlısı Türkleri ve 
              Rumları susturdular. Her iki tarafa da şahinler egemen oldu. 
              İki taraflı gerginliğin tırmandırılması 1974'te Türkiye'nin müdahalesiyle 
              yeni bir noktaya geldi. İki taraf birbirinden kopuk şekilde yaşamaya 
              başladı. Ancak, Türkler de Rumlar da bu ayrılıktan memnun olmadılar. 
              Türklerin huzursuzluğunun temel nedeni bağımsız bir ekonomi ve bağımsız 
              bir siyaset yaratamamalarıydı. Kıbrıs Türk kesimi tamamen Türkiye'ye 
              bağımlı hale geldi. Kıbrıslı Rumlar, dünya çapında bir tecrit siyasetini 
              başardılar. Kıbrıs Türk kesimini kimse tanımadı, bu ise Kıbrıs Türklerinin 
              Türkiye'ye olan bağımlılığını arttırdı. 
              Kıbrıslı Rumlar ekonomik olarak zenginleştikçe, Kıbrıs'ın Türk kesimine 
              kaptırdıkları toprakları içlerine sindiremediler, adadaki Türk ordusunun 
              varlığını sürekli uluslararası platformlarda kullandılar. Denktaş ve 
              Klerides 'in birbirini destekleyen çizgisinin asıl amacı, statükoyu yani 
              bölünmüşlüğü korumaktı. Ancak, Kıbrıs'taki iki halk hep çözüm istedi. Bu 
              yüzden çeşitli çözüm formülleri gündeme geldi. 
              Türkiye'nin AB'ye aday üyeliği, Kıbrıs'ın AB'ye katılma noktasına gelmesi 
              çözüm ihtiyacını zorlamaya başladı. Tam bu sırada şimdi daha iyi 
              anlaşılıyor ki, Türkiye ve Denktaş'ın aralarında anlaşmalarıyla, Kıbrıs 
              Rum kesiminin AB'ye girmesine bağlı olarak KKTC de Türkiye'ye 
              bağlanacaktı. Erdal Şafak 'ın Sabah gazetesindeki dünkü yazısında dikkat 
              çektiği KKTC Meclisi'nde geçen günlerde alınan karar bu entegrasyonu ifade 
              ediyordu. 
              Şafak'ın ifadesine göre eğer KKTC Meclisi'nde onaylanan ''entegrasyon 
              kararı'' TBMM'de de kabul edilirse birlik ve barış görüşmelerinin bir 
              anlamı kalmayacak. Çünkü bu karar KKTC'nin AB'ye girmesini Türkiye'nin 
              girmesi sürecine bağımlı hale getiriyor. Bunun ne anlama geldiğini herkes 
              yorumlayabilir. 
              Şu gerçeği kabul edelim, Türkiye'de AB'ye girmek yanlısı olmayan kesimler, 
              Kıbrıs konusunda da uzlaşmadan yana değiller. Denktaş'ın çevresindeki 
              danışmanlara, Kıbrıs konusundaki şahinlere bakın, onların hepsinin en sert 
              AB karşıtları olduklarını görürsünüz. Onlar kendilerine göre bir strateji 
              kurdular ve Kıbrıs yoluyla Türkiye'nin AB'ye yönelişinin önünü kesmek 
              istiyorlar. Bu konuda oldukça güçlü bir cephe yarattıkları da ortada. 
        
        
              İşte size bir örnek, Kıbrıs konusunda en şahin siyasetlerin savunucusu bir 
              siyasi topluluk Denktaş'a destek amacıyla bir miting düzenledi. Her siyasi 
              topluluğun çeşitli siyasi sorunlarda görüşlerini dile getirmesi onların en 
              temel hakkı. Fakat üniversitelere ne buyrulur. Örneğin İstanbul 
              Üniversitesi. Bir üniversitenin senatosu, bir siyasi akımın toplantısına 
              katılmak amacıyla karar alabilir mi? Çünkü üniversite bir düşünce üretim 
              merkezidir. Orada Kıbrıs dahil birçok konuda farklı düşünecek bilim 
              insanları olacaktır. Bir üniversite senatosu sizce şöyle bir karar 
              alabilir mi: ''İstanbul Üniversitesi Senatosu, 29.01.2003 tarihli 
              olağanüstü toplantısında ulusal davamız olan Kıbrıs konusunda ortaya çıkan 
              'ver kurtul' anlayışına karşı Türk ulusunun gerçek duygu ve düşüncelerini 
              göstermek amacıyla ......sivil toplum örgütlerince düzenlenen 'Kıbrıs 
              Davasında Denktaş'a Destek Mitingi' ne katılmaya oy birliğiyle karar 
              verilmiştir.'' 
              Bu karar metni bütün fakülte dekanlıklarına Rektör Yardımcısı Taylan 
              Akkayan tarafından yollanmıştır. Dekanlar da fakülte çalışanlarını bu 
              mitinge çağırmıştır. Kemal Alemdaroğlu , böyle bir mitinge yurttaş olarak 
              katılabilir. Başka üniversite yöneticileri de katılabilirler. Fakat 
              üniversitede bir miting için resmi seferberlik yapmaya hakları yoktur. Bu 
              üniversiteyi tamamen kendi görüşleri doğrultusunda davranmaya zorlamak 
              anlamına gelir ve bu da ancak totaliter ülkelere özgü bir durumdur. Kıbrıs 
              konusu olsun başka konular olsun, her şey sonunda ''vatana ihanet'' 
              tartışmalarına gelip dayanıyor. Halbuki bu konular daha sakin ve makul bir 
              ortam içinde konuşulamaz mı? Örneğin Barış Girişimi bu konuda Kıbrıs'taki 
              muhalefet ve iktidar partilerinin liderlerinin katılacağı bir forum 
              düzenledi. 2 Şubat Pazar günü saat 13.00'te Bilgi Üniversitesi'nin 
              Dolapdere Kampusu'ndaki bu toplantıyı izlemek daha yararlı olmaz mı, 
              Kıbrıs'ta Kıbrıslıların ne düşündüklerini öğrenmek ve onların çözümüne 
              saygı göstermek daha doğru değil mi? 
        
        
        AKP HÜKÜMETİ DÖRT KOLDAN ÇALIŞIYOR 
              İrticayı 'devlete sokma' arayışı 
              Gül'den talimat Valiler kararnamesi Köşk'ten dönen AKP, Sezer'in ikinci 
              vetosunu önlemek üzere hazırladığı yeni ve 38 valinin atanmasına ilişkin 
              kararname için nabız yokluyor. Başbakan Gül ise, MİT'e gönderdiği yazıda 
              ''istihbari bilgilerin gönderilmemesini, sadece adli makamlara intikal 
              eden eylemlerin bildirilmesini'' istedi. 
              AKP hükümeti, yandaşlarını devlet kadrolarına 
              taşırken ''irticai faaliyetlere karışanları'' da kamuda istihdam etmek 
              için her yolu deniyor. Başbakan Abdullah Gül , 28 Şubat sürecinin ardından 
              memur alımı ve atanmasında daha sıkı uygulanan ''emniyet, MİT ve 
              Başbakanlık Takip Kurulu'ndan (BTK) gelen raporlar'' zincirini kırmak 
              istiyor. Gül'ün bu çerçevede ilk olarak kamuya atanacak personel ile 
              ilgili MİT'e ''istihbari bilgi toplanmaması ve gönderilmemesi'' talimatı 
              verdiği ortaya çıktı. 
              MİT'in istihbari rapor göndermesinin önüne geçmek isteyen hükümet, diğer 
              yandan da Cumhurbaşkanı'nın üçlü atamalardaki yetkisine son vermeye 
              hazırlanıyor. Hükümet, bu çalışmalarıyla ''irticai soruşturmalara uğramış 
              AKP kadrolarını'' devletin üst düzeyine taşıyabilmek için mevcut engelleri 
              ortadan kaldırmayı hedefliyor. AKP iktidarı, kendi kadrolarını devletin en 
              önemli kurumlarının başına geçirebilmek için dört koldan çalışmalar 
              yürütüyor. Hükümetin ''devlette irticai kadrolaşmaya'' ilişkin önemli 
              girişimleri şöyle: 
              İrticacı rektör bakan oldu: AKP hükümeti, ''irticai'' kadrolaşmanın ilk 
              sinyalini, henüz hükümet kurulmadan verdi. Başbakan Gül'ün, Köşk'e sunduğu 
              Bakanlar Kurulu listesinde YÖK'ün ''irticai ve tarikat etkinliklerine 
              katıldığı, İran rejimi yanlısı olduğu'' gerekçesiyle Kırıkkale 
              Üniversitesi Rektörlüğü'nden aldığı Prof. Beşir Atalay , Milli Eğitim 
              Bakanı olarak yer aldı. Cumhurbaşkanı Ahmet Necdet Sezer 'in itirazı 
              üzerine Atalay, Devlet Bakanlığı'na kaydırıldı. Ancak Gül, Atalay'ı kamuda 
              yeniden yapılanmaya ilişkin komisyondan Irak Zirvesi'ne kadar tüm 
              toplantılara dahil etti. 
              Türbanlıya af girişimi: AKP hükümeti, güvenoyu almasının ardından türban 
              nedeniyle üniversiteden atılan öğrenci ve öğretim üyelerine de AB'ye uyum 
              yasaları adı altında af getirmek istedi. Hükümet, üniversite rektörleriyle 
              karşı karşıya kalınca geri adım atmak zorunda kaldı. 
              YAŞ'a şerh: 26 Aralık'taki YAŞ toplantısında YAŞ kararlarına yargı yolunun 
              açılmasını isteyen Başbakan Gül ve Milli Savunma Bakanı Vecdi Gönül , 7 
              subayın atılmasına ilişkin kararlara muhalefet şerhi koydu. Genelkurmay 
              Başkanı Orgeneral Hilmi Özkök , bu tavrı ''irticanın cesaretlendirilmesi'' 
              olarak değerlendirerek hükümete sert tepki gösterdi. 
              Atamalara Köşk freni: Hükümet, atamalarda da Çankaya Köşkü ile karşı 
              karşıya kaldı. ''BTK, emniyet ve MİT'' raporlarına ilişkin bilgilerin 
              atama kararnamesine eklenmesini isteyen Sezer, çok sayıda atamayı da geri 
              çevirdi. Sezer, haklarındaki istihbarat raporlarını da dikkate alarak 
              aralarında valiler de olmak üzere çok sayıda atama kararnamesini iade 
              etti. İçişleri Bakanı Abdülkadir Aksu , bunun üzerine 38 vali atanmasına 
              ilişkin yeni kararname hazırladı. 
              Atama yerine görevlendirme 
              İktidarın, kadrolarını atamak için izlediği yöntemler ile ileriye dönük 
              önlemleri şöyle: 
              4 Hükümet, kararnameleri Cumhurbaşkanı'ndan dönen bürokratları 
              görevlendirme yoluyla devlet kadrolarına taşıyor. Daha önce 28 Şubat 
              sürecinde irticai soruşturmaları geciktirmekle suçlanan eski Gümüşhane 
              Valisi Mustafa Çetin , görevlendirme yolu ile Başbakanlık Müsteşar 
              Yardımcılığı'na getirildi. 
              4 Kamu Yönetimi Reformu ile Cumhurbaşkanı'nın üçlü atamalardaki yetkisine 
              son verilmesi sağlanırken görevden alınanların da Danıştay kararıyla geri 
              dönmesi engellenerek, hükümetin istediği atamayı yapabilmesi amaçlanıyor. 
              4 Başbakan Gül, MİT'e gönderdiği yazıda ''soyut duyumlara dayalı istihbari 
              bilgilerin gönderilmemesini, sadece adli makamlara intikal eden eylemlerin 
              bildirilmesini'' isterken ''devam eden soruşturmaların da Başbakanlık'a 
              sözlü olarak aktarılması'' talebinde bulundu. 
              Başbakanlık ise yaptığı yazılı açıklamada, MİT'e gönderilen bu yazıyı 
              doğruladı. Ancak bunun MİT ile bir restleşme olmadığı savunulan yazıda, 
              ''mahkeme kararlarına dayanmayan, kanıtlanmamış, belgesi olmayan, sadece 
              soyut iddiaları içeren bilgilerin gönderilmesinin'' istendiği belirtildi. 
        
        
        Orman Mühendisleri Odası Başkanı 'satma planına' karşı çıktığı için 
              Ankara'dan uzaklaştırıldı 
              Ormanları korudu, sürüldü 
              Orman Bakanlığı'nda müşavir olan, Orman Mühendisleri Odası Genel Başkanı 
              Salih Sönmezışık'la geçenlerde konuşmuş ve ormanların satışını eleştiren 
              görüşlerine de Cumhuriyet'te yer vermiştik... Bunu adeta ''suç'' sayan 
              Orman Bakanlığı yönetimi, Ankara'dan en uzak yer olan Sarıkamış'a 
              gönderdi... 
              OKTAY EKİNCİ 
              Ülkemizin doğasını ve çevre değerlerini korumak için en ön saflarda görev 
              yapan Orman Mühendisleri Odas ı' nın Genel Başkanı Salih Sönmezışık , 
              Orman Bakanlığı'ndaki yeni siyasal yönetimin ''ormanların satılması'' 
              hazırlığını eleştiren açıklamalarda bulundu... Aradından ise Ankara'dan en 
              uzak görev yeri olarak Sarıkamış 'a gönderildi... 
              Sönmezışık'ın ormanların özelleştirilmesi girişimlerine karşı çıktığı 
              görüşleri ''Ormanlarda Akfırat Yasası'' başlıklı yazımızda da yer almış; 
              Orman Mühendisleri Odası adına belirttiği kaygıları arasında, bu girişimin 
              ''yasadışı işgalcileri ödüllendirme'' sonucunu yaratacağını da dile 
              getirmişti... (Cumhuriyet-22 Ocak 2003) 
              Önce şunu vurgulayalım ki yıllardır umursamadığımız yanlışlardan biri de 
              kimi eleştiri konularını ''sorumluların'' adıyla değil, ''kurumların'' 
              kimliğiyle dile getirmek... Nitekim, şu son ''ormanların işgalcilere 
              pazarlanması'' yla igili haberler de genellikle ''Orman Bakanlığı'nın 
              isteği'' şeklinde yazılıyor... Oysa bu, bakanlığın hem anayasal ve yasal 
              görevi hem de kurum tarihini yaratan çok sayıda ''isimsiz ormancının'' 
              özveriyle yarattıkları ''kurumsal geleneğin'' tam tersi... ''Bakanlık'' 
              aslında ve öteden beri ormanları yağmalatmak için değil, korumak ve 
              geliştirmek için var... Bu geleneğe aykırı karar ve uygulamaların 
              sorumlusu da yine ''bakanlık kurumu'' değil, bu köklü devlet örgütünü 
              ''yöneten'' kimi siyasal kadrolar... 
              Nitekim, amaç ve niyetleriyle Orman Bakanlığı'nın varlık nedenine aykırı 
              düşen bu tür siyasiler yeniden kuruma egemen olmuşlar ki, tuttular Orman 
              Mühendisi Sönmezışık'ı merkezdeki görevinden uzaklaştırıp Sarıkamış'a 
              gönderdiler... Yıllardır ormanları korumak için Sarıkamış'tan Kaz Dağı'na 
              kadar ülkenin tüm dağlarında koşturan gerçek bir orman emektarını, 
              ''Bakanlıktaki siyasilerin yeni yasa hazırlığını eleştirdiği için'' 
              görevinden ve Oda Başkanlığı için bulunması gereken Ankara'dan 
              uzaklaştırmak, nasıl bir ''insan hakları anlayışının'' ürünüdür; yanıt 
              bekliyoruz... Üstelik siyasiler bu uygulamayı, hükümetin ''adalet ve 
              demokrasi haftası'' saydığı günlerde yaptılar... Ne var ki hem Sönmezışık 
              ve onun gibi daha nice orman sever ormancılar eskiden de varlardı, bundan 
              sonra da var olacaklar... Ancak, şu siyasal yöneticiler nasıl olsa bir gün 
              gidecekler ve hatta tümüyle unutulacaklar... 
              Bakalım, Sönmezışık'ın babasının malı olmayan ormanların korunmasındaki bu 
              ''tehlikeli'' tutuma karşı kamuoyu ve duyarlı çevreler ne yapacaklar. 
              Sönmezışık Sarıkamış'ta, ülkenin en temiz havalı bir yöresinde belki 
              ''sağlıklı'' bir yaşam da geçirecek ama orman yağmacıları da bakanlıktaki 
              yasa hazırlıklarında ''dikensiz gül bahçesi'' içinde çalışmış olacaklar... 
        
        
        
        
