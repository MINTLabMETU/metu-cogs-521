                       
        
        
                
             haber
                   
        Ulusal Onur... 
              Berin TAŞAN Emekli Cumhuriyet Savcısı 
              Bir TV kanalında (NTV) 15 Temmuz 2002 günü saat: 13.00'te görüntülü bir 
              haber verildi, haber özetle şöyle: 
              ''Amerikalı eski CIA Başkanı Woolsey , Irak harekâtı en geç aralık sonuna 
              kadar başlayacaktır. Bu harekâta Türk ordusu da katılmalıdır. Bu 
              katılımına karşılık...'' Kanım dondu, haberin sonunu izleyemedim, sadece 
              adamın adını ve ilk tümcesini bir kâğıda yazıp ayırmışım. Ertesi günü TV 
              basın özetleri ve ulaşabildiğim gazetelerden haberin yankısını izledim. 
              Siyasal partilerden, sivil toplum örgütlerinden, hiçbirisinden bir tepki 
              yok! Bu haberden dört gün önce DYP Genel Başkanı Tansu Çiller 'in ''Irak 
              operasyonunda başbakan olacağım, çünkü böyle bir durumda Türkiye'nin 
              başında olan kişinin terör mücadelesini çok iyi bilmesi lazım'' sözlerini 
              ciddiye almamış, gülüp geçmiştim. Çiller'in sözlerini ciddiye almamıştım 
              ama, demek bir bildiği varmış, bu konuşmasından sonra ABD Savunma Bakan 
              Yardımcısı Wolfowitz , pazarlık için Ankara'ya geldi. Kapalı toplantıdan 
              sızan haberlere göre ''ABD, Irak'a vurmakta kararlı, İncirlik nasıl olsa 
              kullanılacak, Türkiye için pazarlık yapmaktan başka yol yok'' sonucuna 
              varılmış. İç basın, dış basın böyle yazıyor. Yorumlar, açıklamalar böyle. 
              Mehmetçiğin kanına dört milyar dolar değer biçmişler. ''Askeri dış satış 
              kredilerinden doğan borcumuzun silinmesine'' karşılık (19 Temmuz 2002, 
              Milliyet)... Sanki Soros 'un ''Türkiye'nin en önemli ihraç malı 
              Mehmetçiğin kanıdır'' sözünü kanıtlar gibi... Ne var ki Genelkurmay 
              Başkanımızın Genelkurmay'da yapılan toplantıda, ''harita üzerinde Kerkük'ü 
              göstererek buranın ad değiştirilmesine izin vermeyiz (Türkmenlerin 
              oturduğu bölge) ve müdahale ederiz'' sözleri yüreğimize biraz su serpiyor. 
              Genelkurmayımız ABD'nin Irak'a olası bir müdahalesinin söz konusu edildiği 
              daha ilk günden beri ''Türkiye'nin silahlı bir saldırıya karşı olduğunu'' 
              kesin bir dille yenilemiştir. Silahlı Kuvvetler'in açık görüşüne karşılık, 
              asıl konuşması gereken siyasal partiler ve sivil toplum örgütleri işi 
              susmakla geçiştiriyor. Ulusal futbol takımımızın başarısını kutlamak için 
              sabahlara kadar yediden yetmişe ayağa kalkan toplumumuz, bu tepkisini 
              niçin ulusal onurumuzla oynayanlara karşı göstermez?! 
              Ulusal onur en çok bizim sözünü edeceğimiz bir kavram. Şimdi İsmet İnönü 
              'nün 18 Nisan 1960 günü TBMM'de söylediği ünlü bir sözünü anımsadım. 
              İnönü, Demokrat Parti'nin Türk yargıç ve savcılarına güvenmeyerek yargı 
              yetkisini, Demokrat Parti meclis grubundan 15 kişilik ''Tahkikat 
              Komisyonu'' na verdiği gün TBMM kürsüsünden ünlü konuşmasını şu sözlerle 
              bitirmişti: 
              ''Türk milleti Kore halkından Daha az haysiyetli değildir.'' 
              İsmet İnönü'nün anımsatmak istediği, o günlerde (Mart, Nisan 1960) hileli 
              seçimlerle iktidarda kalmak isteyen Güney Kore diktatörü Sygman Ree 'ye 
              karşı yapılan gençlik ve halk eylemleri idi. Türk milleti haysiyeti ile 
              oynanamayacağını 27 Mayıs 1960 sabahı öğrencisi, öğretmeni, işçisi, 
              memuru, ordusu ile ayağa kalkarak göstermiştir. 
              1960'ta diktatör Sygman Ree'yi deviren Güney Kore halkı, 39 yıl sonra 
              1997'de yeniden büyük bir ekonomik bunalıma girdi. Devlet bütçesiyle 
              ödenemeyen dış borçların ödenebilmesi için halktan takı olarak 
              üzerlerindeki altınları devlet bankalarına getirmeleri, yabancı malları 
              almamaları istendi. 
              Çağrı o kadar etkili oldu ki, dünya borsalarında (1997 sonları ve 1998 
              başlarında) altının değer yitirmesi Güney Kore'nin halktan topladığı 
              altınları piyasaya sürmesiyle açıklandı. 
              Güney Kore'de oynanan dünya futbol karşılaşmaları, TV ekranlarında 
              izlenirken Güney Kore'nin 2002 yılında ulaştığı ekonomik, teknolojik, 
              çağdaş uygarlık düzeyi yalnız bizim değil bütün dünyanın beğeni ve 
              hayranlığını kazandı. Bizim dışımızda, taraf olmadığımız, haksız, kirli 
              bir savaşa hayır diyebilmek için Güney Kore örneğini göstermek bile ulusal 
              onuruma dokunuyor. Sanki Ulusal Kurtuluş Savaşı'nı kazanan bizim ulusumuz 
              değilmiş gibi... 
        
        
        Vakıflarla İlgili Yeni Düzenleme Girişimi 
              Prof. Dr. Aydın AYBAY Maltepe Üni. Hukuk Fak. Dek. 
              Geçen ay elimize ''tasarı'' adıyla hazırlanmış bir belge geçti. Buna göre 
              kamu kurum ve kuruluşları bünyesinde kurulan vakıflar hakkında yeni bir 
              düzenleme yapılmak isteniyor. 
              Başlığında ''tasarı'' terimi kullanıldığına bakılırsa, bunun Bakanlar 
              Kurulu'nca TBMM'ye sunulmak üzere hazırlanmış bir metin olduğu 
              düşünülebilir. Ama henüz bu aşamaya gelmemiş bir çalışma ürünü de 
              olabilir. Her neyse, bu ''tasarı'' ya da ''taslağın'' adı, ''Kamu Kurum ve 
              Kuruluşları, Yerel Yönetimler, Üniversiteler ile İktisadi Devlet 
              Teşebbüsleri Bünyesinde Kurulan Vakıflar Hakkında Kanun'' olarak 
              öngörülmüş. Bu girişim, belge nin adından da anlaşılacağı gibi, bütün 
              vakıflarla değil , sadece kamu kurum ve kuruluşları ''bünyesinde'' 
              kurulanlarla ilgili bulunuyor. ''Amaçla'' ilgili 1. maddesinin ikinci 
              fıkrasında da yasanın yalnız ''bu kapsamdaki'' vakıflarla ilgli olduğu 
              teyid ediliyor. Amacın ise (maddenin ilk fıkrasında) bu kapsamdaki 
              vakıfların ''kamu hizmetlerinin sunumunda devreye girmesi ile bu yolla 
              kaynak aktarılmasını engellemek'' olduğu belirtilmiş bulunuyor. 
              Bu tasarı ya da taslağın içeriğini oluşturan hükümlerle ilgili bazı 
              açıklama ve değerlendirmeler yapmadan önce şu soruyu sormak gerekiyor: 
              Niçin vakıfların tümünü kapsayan yeni bir düzenleme yerine, böyle bir 
              ''konu sınırlaması'' tercih edilmiş? Bu soruya yanıt olarak, bu 
              düzenlemenin konusunu oluşturan vakıf türü açısından ivedi bir çözüm 
              gereksinmesinden söz edilebilecektir. Önce şunu belirtelim ki, böyle bir 
              yanıt ancak kısmen doğrudur: Bir ''gereksinme'' söz konsu ise bu, 
              halihazırda kurulmuş bulunan ya da kurulması olası her tür vakıf için 
              geçerlidir. Nitekim, Başbakanlık Vakıflar Genel Müdürlüğü 'nün 21 Ocak 
              1998 ve 27 Mart 1998 günlü Resmi Gazetelerde yayımlanan Tebliğ 'lerinde 
              şimdiki tasarı ya da taslakta yer alan hükümlerden başka, bütün vakıfları 
              ilgilendiren hükümlere de yer verilmiştir. 
              Bu tebliğler (ve bunlara gönderme yapan başka başbakanlık genelgeleri), 
              hedeflenen sonuca ulaşamamıştır. Bunun başlıca nedeni, kuşkusuz alt 
              düzeyde yapılan bu düzenlemelerin kanun dayanağından yoksun olmasıdır. 
              Tebliğ adı verilen bir tasarruf genel ve objektif düzenleme de getirse, 
              nihayet bir ''idari tasarruf'' tan ibarettir ve tasarrufun yasal dayanağı 
              noksan ise, bununla istenen hukuksal sonucun elde edilmesi olanaksızdır. 
              Nitekim sonuç böyle olmuş, tebliğler ile oluşan yeni düzene karşın, 
              uygulamadaki aksaklıklar giderilememiştir. Kısaca söylenirse tüm vakıflara 
              ilişkin ''yeni bir düzen'' kurulması gereksinimi karşılayacak yasal 
              düzenleme hâlâ yapılamamıştır. 
              İşte, sözünü ettiğimiz yasa tasarısı ya da taslağı da, yukarda 
              değindiğimiz gibi, konunun sadece bir yönü ile ilgilidir. Bununla, kamu 
              kurum ve kuruluşlarının, yasa ya da nitelikleri gereği parasız olarak 
              yapmaları icabeden kimi ''kamu hizmetleri'' ni eylemsel olarak belli 
              paraların ödenmesi koşuluna bağlayan vakıf düzeninin engellenmesi 
              hedeflenmektedir. ''Sekizinci Beş Yıllık Kalkınma Planı'' nda ''Kamu 
              görevlilerinin kurmuş oldukları vakıfların kamu hizmetinin sunumunda 
              devreye girmesinin önüne geçilmesi'' gerektiği belirtilmekte ve ''kurumun 
              hizmet sürecinde yer alan ve bu yolla kaynak aktarılan vakıflar tasfiye 
              edilecektir'' denmektedir. 
              Söz konusu düzenleme tasarısının içerdiği bütün hükümler bu hedefe yönelik 
              olarak kurgulanmıştır. Amacı, 5 yıllık planda açıkça dile getirildiği 
              gibi, bu tür vakıfların da parasız kamu hizmetinin yapılmasından ''haraç'' 
              almalarını ve kamu kaynaklarının bu vakıflara şöyle veya böyle 
              aktarılmasını önlemektir. Personele yardım amaçlı vakıfların kurulmasını 
              da yasaklayan düzenlemede, yasa kapsamına giren vakıfların, ihalelere 
              katılmaları, bağış ve yardım adı altında para almaları, kamu 
              kuruluşlarının mal ve hizmetlerinden bedelsiz yararlanmaları, kamu 
              görevlilerinin bu vakıflarda görev almaları ve benzeri hükümlerle yasaklar 
              ve sınırlamalar getirilmektedir. 
              Tasarı ya da taslakta düzenlenmek istenen konuya göre önemli bazı 
              eksiklikler bulunduğu da gözden kaçmamaktadır. Her şeyden önce bu belgede 
              varlıkları kanuna dayanan vakıflar (ki bunlar da kamu kurum ve kuruluşları 
              ''bünyesinde'' kurulmuşlardır) ile ilgili bir hüküm yoktur. Öte yandan 
              ''bünye'' sözcüğü ile anlatılan kavramın, ne gerekçede ne de tasarıda 
              tanımı veya açıklaması yoktur. Bunun, yasanın kapsamının kesin olarak 
              belirlenmesi açısından büyük önem taşıdığı yadsınamaz. 
              Son olarak şunu da belirtelim: Teknik hukuk kuralları açısından da 
              eleştirecek yanları bulunmasına karşın, bu belge vakıflarla ilgili yanlış 
              yapılaşmanın toplumsal olumsuzluklarını ortadan kaldırmaya yöneliktir. 
              Daha 1970'lere gelmeden, İstanbul Üniversitesi Tıp Fakülteleri 
              ''bünyesinde'' , Ankara'daki ''açıkgöz'' bir yöneticinin icadı olan 
              vakıflı hastane modeline uyarak vakıflaşma olayı başlayınca, rahmetli 
              Prof. Dr. Ümit Doğanay 'ın önayak olduğu bir hareketle, bu yolun çok 
              yanlış ve sakıncalı olduğu ilgililere anlatılmaya çalışılmıştır. Şimdi 
              aradan 30 yıldan fazla bir zaman geçtikten sonra böyle bir girişimi 
              gereksiz saymak artık olanaksızdır. Şunu da ekleyelim: Tasarı, ''bu kanun 
              kapsamına giren vakıfların vakıf senetlerini altı ay içinde bu kanuna 
              uygun hale getirme'' zorunluluğunu da getiriyor. Bu hüküm yürürlüğe 
              girdiğinde doğacak kaosun sorumluları acaba yasayı yapanlar mı, yoksa 
              bunca yıldır bu yanlış yolda yürüyenler mi olacaktır? 
        
        
        Prof. Dr. Kadir Erdin, YÖK sisteminin değişmesi gerektiğini söyledi 
              Eğitimde AB ölçütleri yakalanmalı 
              Üniversite Öğretim Üyeleri Derneği Yönetim Kurulu Başkanı Erdin, AB 
              ölçütlerinin yakalanmasının diğer tıkanıklıkların önünü açacağını 
              belirtti. 
              Öğretim üyeleri, yükseköğretim sisteminin dünya ve 
              Avrupa Birliği (AB) ölçütleri doğrultusunda değiştirilmesini istiyor. 
              Üniversite Öğretim Üyeleri Derneği Yönetim Kurulu Başkanı Prof. Dr. Kadir 
              Erdin yaptığı açıklamada, TBMM'de AB yolunda çok önemli bir adım 
              atıldığını vurguladı. 
              Kamuoyunda mutlulukla karşılanan son gelişmelerin toplumsal gelecek 
              açısından güven ve umut verici olduğunu belirten Erdin, ''Şimdi sıra, tüm 
              kurum ve kuruluşlarda AB ölçütlerine göre yapısal ve yönetimsel 
              reformların gerçekleştirilmesindedir. Şüphesiz bunun ilk adımını eğitim ve 
              özellikle yükseköğretim kurumlarındaki iyileştirmeler oluşturmaktadır'' 
              dedi. 
              Eğitimde AB ölçütlerinin yakalanmasının, diğer tıkanıklıkların önünü 
              açacağını kaydeden Erdin şöyle devam etti: 
              ''Aşırı merkeziyetçi otoriter YÖK sistemi, kişiye bağlı hiyerarşik ve 
              katılıma kapalı yönetim anlayışıyla üniversitelerimizi dünya ve AB 
              ölçütlerinden çok uzakta tutmaktadır. Yüksek Öğretim Kurulu sistemi 
              altında üniversitelerimiz de YÖK gibi kendi içine kapanmışlar, topluma 
              entelektüel açıdan öncülük edemeyecek bir konuma getirilmişlerdir. Bu 
              haliyle YÖK sistemi ülkemizdeki demokratikleşmenin de önünü 
              tıkamaktadır.'' 
              Prof. Dr. Kadir Erdin, yaratıcılığın, kaliteli eğitim ve araştırmanın, 
              eleştirel düşüncenin odağı olması gereken üniversitelerin bir an önce bu 
              görevi yerine getirecek bir düzene kavuşturulmasını beklediklerini 
              belirtirken, sistemin iyileştirilmesi için tüm yetkili ve sorumluları 
              göreve davet ettiklerini sözlerine ekledi. 
        
        
        Hazar Gölü Kıyısında... 
              Elazığ-Mehmet Arslan 102 yaşında, Elazığ'ın en eski işadamlarından. 1965 
              yılında krom çıkardığı ocakta gördüğü bir taş onu çok etkiledi. Bu taşı 
              Kayseri'deki mermer tesislerine gönderip temizletti. Şimdi tüm dünyaya 
              ihraç edilen ''Elazığ Vişnesi'' isimli mermer böylece ortaya çıktı. Mermer 
              işini sonra oğul Yavuz Arslan sürdürdü. 
              Alacakaya Mermer ve Maden İşletmesi'nin başında şimdi torun Oğuzhan Arslan 
              var. Alacakaya Mermer İşletmesi üretiminin yüzde 95'ini yurtdışına 
              gerçekleştiriyor. En önemli müşterileri de Çinliler. Alacakaya Mermer 
              Fabrikası son derece modern tesislere sahip. Çinliler mermerleri 
              işlenmeden almayı tercih ediyorlarmış. Çünkü Çin, hammadde ithalatında 
              işlenmiş madde ithalatına göre çok düşük bir vergi uyguluyormuş. Sebebi de 
              hammaddenin içeride işlenmesinin iş olanağı yaratıyor olması. 
              Türkiye'de böyle bir yaklaşım var mı, doğrusu merak ediyorum. Alacakaya 
              işletmesinin ABD'de de bir deposu ve bürosu olduğunu söyleyen Oğuzhan 
              Arslan, ABD Senatosu'nda ve Beyaz Saray'da da ''Elazığ Vişnesi'' nin 
              kullanıldığını gururla anlattı. 
        
        
              Tunceli'de binlerce kişinin izlediği ''Demokrasi ve Küreselleşme'' 
              konusunda yapılan açık oturum etkileyiciydi. Türkiye sol hareketinin bütün 
              renklerinin yer aldığı toplantı salonunda tartışmalarda en temel konu 
              olarak AB yer aldı. Meclis'te son anda çıkarılan ''AB'ye uyum yasaları'' 
              da solcular arasında değişik değerlendirmelere neden oldu. 
              Profesör İbrahim Kaboğlu, Haluk Gerger ve Ragıp Zarakolu ile birlikte 
              katıldığımız açık oturumun ardından Elazığ'a doğru yola çıktık. Geceyi 
              Hazar Gölü kıyısındaki TURPOL Tesisleri'nde geçirdik. Tesislerin sahibi 
              Mehmet Polat 68 kuşağından. Onunla en son 1973 yılında gözaltındayken 
              Ankara Emniyeti'nde karşılaştığımızı anlattı. 
              Yaz sıcağında Hazar Gölü'nün kıyısı bir cennet gibiydi. Serin gecede 
              Elazığlılar bize bu gölde yaşanan sıkıntıları anlattılar ve yazmamızı 
              istediler. Sabahleyin göl kenarında dolaşırken iskelelerin açıkta 
              kaldığını ve suyun iskelelerden uzaklaştığını fark ettik. Doğrusu, önce bu 
              iskeleleri neden içeriye çekmişler diyerek nedenini anlamaya çalıştık. 
              Gerçek daha sonra ortaya çıktı. 1996 yılında özelleştirilen Hazar 
              Santralı, gölün sularını çekerek enerji üretmeye başlamış. Ürettiği 
              enerjiyi devlete kârla satan bu santral sahipleri öylesine bir hızla 
              suları çekmişler ki, gölün seviyesi 6 yılda 7 metre aşağıya düşmüş. Sahil 
              de bu nedenle yirmi metre içeriye çekilmiş. 
        
        
              Gölün sularının azalması yöredeki ve göldeki bütün doğal dengeyi altüst 
              etmiş. Bazı canlılar yok olmuş, bazı garip canlılar ise onların yerini 
              almış. Haritalarda, Dicle Nehri Hazar Gölü'nden çıkmış gibi görünüyor. 
              Mehmet Polat, ''Artık haritaları düzeltsinler. Gölün su seviyesi düştüğü 
              için Dicle Nehri'nin gölle olan ilişkisi koptu. Bu nedenle Dicle Nehri'nin 
              çıkış yeri Hazar Gölü olmaktan çıktı.'' 
              Gölün çevresindeki Kezin ve Sivrice belediyeleri kanalizasyon sistemlerini 
              tamamlayamadıkları için gölün kirlenmesi bu yönüyle de devam ediyor. 
              Dünyanın en ilginç göllerinden biri olan Hazar Gölü, ölüme doğru hızla yol 
              alıyor. Bu konuda yakın zamanda bir önlem alınmazsa yarın çok geç 
              olabilir. Hazar Santralı'nın su çekmesi durdurulmalı, çok fazla enerji 
              üretmeyen bu santral koca bir gölü yok etmek amacıyla kullanılmamalı. 
              Elazığlılarla, seçimleri ve partileri de konuştuk. Tayyip Erdoğan 'ın 
              AKP'sinin Elazığ'da sağ partilerin yerini alacağı konusunda hemen herkes 
              hemfikir. MHP çok güç kaybetmiş. Saadet Partisi de eski gücünden çok 
              uzakta. Elazığlılar buradan MHP ve SP'nin artık milletvekili 
              çıkarmalarının mümkün olmadığını düşünüyorlar. Onların gözü Derviş 'in 
              girişimlerinde. Bir demokrasi ittifakını, AB'ye giriş temelinde bir 
              ittifakı çok istiyorlar. Seçime yönelik böyle bir ittifak kurulursa önemli 
              bir destek bulacağını söylüyorlar. 
              Alacakaya mermerciliğin ortaklarından Mahmut Yaşlı' nin ise derdi yitip 
              giden Hazar Gölü'ydü. ''Doğu Doğu diyorlar, buraya yatırımdan söz 
              ediyorlar. Yapacaklarından vazgeçtik. Elimizde bir gölümüz var, onu da yok 
              ediyorlar. Ne olur bu konuyu gündeme getirin. Bu güzelim doğa yok 
              olmasın.'' 
              Hazar Gölü güneş doğarken muhteşem bir görüntü içindeydi. 
        
                      
        
        
