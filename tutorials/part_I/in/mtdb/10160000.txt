                       
        
        
                
             haber
                   
        'Satılmışların Ekonomisi'... 
              Sayın Savaş'ın yazma yöntemi alışılmışın dışında: Yorulmak bilmeyen 
              çalışkanlığı ile incelediği kitaplar, dergiler, gazeteler, konferanslar, 
              söyleşilerden derleyip ''Not Defteri''ne geçirdiği en özgün bilgi, 
              araştırma, görüş ve gözlemleri okurun önüne sergiliyor. 
              Yargıtay'dan emekli Onursal Başsavcı Vural Savaş adına yaraşır ürünlerini 
              vermeyi sürdürüyor. Daha önce yayımlanan ve büyük ilgi toplayan ''İrtica 
              ve Bölücülüğe Karşı Militan Demokrasi'' ve ''Militan Atatürkçülük'' adlı 
              kitaplarından sonra, şimdi de ''Satılmışların Ekonomisi'' ni yayımladı. 
        
        
              Sabırsız bir heyecanla okuyup bitirdiğim kitap hakkındaki düşüncelerimi 
              Cumhuriyet okurlarıyla paylaşmak istedim. 
              Ama, bir borcu öncelikle yerine getirmeliyim. 16 Ağustos günü, yine bu 
              sayfada Prof. Dr. Cihan Dura 'nın yazısı çıktı: ''1838'den 1995'e... 
              Bugüne.'' Her aydının mutlaka okumasını istediğim bu güzel yazının sahibi 
              hocaya ve hiç geciktirmeden tam gününde yayımlayan gazetemizin yetkilisi 
              Sami Karaören 'e gönülden teşekkürler. 
              Yıl 1968-Aralık. Yön dergisinin unutulmaz yazar ve yayımcısı Doğan 
              Avcıoğlu 'nun bir kitabı çıkmıştı; ''Türkiye'nin Düzeni'' . Bence yalnız o 
              yılın değil, o yılların en güzel kitabı... Ülkemizin değişmez 
              ekonomik-siyasal temel sorunlarını bir ele alışı ve onlara yepyeni bir 
              bakışı vardı ki, ilk anda insanı çarpıyordu. Gümüşhane'de savcı idim; 
              duruşmalarda bile elimden bırakamadım; üst üste iki kez okuduktan sonra 
              bir de özet çıkarmıştım. Bir bölümün başlığı şöyle: ''Emperyalizmin 
              Boyunduruğunda Türkiye'' 
              Alt başlık da şu: ''Türkiye'nin İdam Fermanı'' 
              Yıllar yılı bu başlıkları hiç unutamadım. Çünkü, toplumumuzu tutsak (esir) 
              alan gidişin ve aydın ihanetinin çok özlü bir anlatımıydı. Eşsiz bir 
              yapıttı. İşte Prof. Dr. Dura'nın yazısını bu duygularla okudum. 
              Avcıoğlu'nu, ışıklar içinde yatması dileğiyle yeniden andım... 
              Gelelim Vural Savaş'ın ''Satılmışların Ekonomisi'' ne. 470 sayfalık kitap; 
              her sayfası, her paragrafı, her satırı.. ile Atatürk 'e, O'nun 
              Cumhuriyeti'ne, ilkelerine gönülden bağlı, bu toprağın bilinçli aydını 
              olmanın derin sorumluluğu ile yazılmış, ülkemizi bu hallere düşürenlere 
              karşı bir ''savaş bildirgesi'' sanki... 
              Sayın Savaş'ın yazma yöntemi alışılmışın dışında: Yorulmak bilmeyen 
              çalışkanlığı ile incelediği kitaplar, dergiler, gazeteler, konferanslar, 
              söyleşilerden derleyip ''Not Defteri'' ne geçirdiği en özgün bilgi, 
              araştırma, görüş ve gözlemleri okurun önüne sergiliyor. 
              Siz kitabı bitirdiğinizde kafanızdaki yeni bilgiler ve yüreğinizdeki yeni 
              heyecanlarla donanmış, bu ülkenin ve toplumun sorunları için, emperyalist 
              odaklarla, onların işbirlikçileriyle, Sevr'lerle, şeriatçılarla boğuşmaya 
              hazır, yepyeni bir ''militan'' olup çıkıyorsunuz. 
              ''Bu kitabı yazmaktaki asıl amacım, çağdaş dünyaya güçlü bir projektör 
              tutmak, ekonomik çöküşümüzün nedenleri ve kurtuluş çareleri üzerinde 
              birlikte düşünmemizi sağlamak ve hep birlikte savaşmak!..'' diyor Vural 
              Savaş. 
              ''Not'' lar çok zengin; Türkiye'nin en seçkin kalemlerinden meydana 
              getirilmiş oylumlu bir ''seçki'' . 
              Ama biz -yer darlığı yüzünden- sadece birkaç aydınımızın ''not'' larıyla 
              yetineceğiz: 
              Önce, eski Maliye Bakanı, ODTÜ rektörlerinden Prof. Dr. Kemal Kurdaş 'ın 
              Türkiye Bilimler Akademisi'nde 9 Mayıs 2001 günü yaptığı ''Türkiye 
              Ekonomisindeki Çöküş ve Geleceğe Bir Bakış'' başlıklı tarihsel konuşması: 
              ''Ekonomimiz büyük bir bunalımın, daha doğru bir ifade ile çöküntünün 
              içinde. Bu çöküntü son 20 yılı kapsayan bir sürede Türkiye'nin ekonomik 
              politikasında yaptığı son derece vahim hataların kaçınılmaz sonucudur; 
              ...bu politikaların yürütülmesinden sorumlu kimselerin hepsi sorumludur, 
              hepsi suçludur. Hataların ve çöküşün patenti tabii Özal 'a aittir.. Ondan 
              sonra iktidarın başına gelenler... Aynı politikalara devam ettiler. 
              Sonuçta bizleri bugünlere getirdiler..'' 
              ''Gidişten büyük çıkarlar sağlayabileceğini gören iş âlemi, Özal'ın ve 
              haleflerinin yıkıcı politikalarına hep destek verdi. Basın -yazılı ve 
              sözlü- hatta aydınlar... Özal'a büyük methiyeler yazdılar. Sonra bir gün 
              balon patladı ve... Bir anda memleket öldürücü bunalımlarla karşı karşıya 
              kaldı...'' 
              ''1980 başında Türkiye'nin 20 milyar dolarlık bir tavanın altında 
              hesaplanan iç ve dış borç toplamı vardır. Bu borçlar günümüzde 180-200 
              milyar dolar ölçülerine doğru tırmanmıştır. Enflasyon, aşırı borç faizleri 
              ve yapay olarak fazla değerlenmiş döviz kurlarından oluşan İntihar Üçgeni 
              içinde, reel (üretici) kesimleri sürekli güç kaybetmiştir. Sonuç olarak 
              2000 yılına yaklaşıldığında Türkiye ekonomisinin reel kesimlerinin gerçek 
              bir çöküntü içinde olduğu gözlenmektedir. Memleket, kapanmış on binlerce 
              fabrika ve işyeriyle doludur. İşsizlik Cumhuriyet tarihinde görülmemiş, 
              tasavvur dahi edilemeyen yüksek oranlara çıkmıştır (yüzde 30). Bu da 
              korkunç bir işsizlik oranıdır.'' 
              ''Türk ekonomisinde.. endişe verici büyük bir rantiye sınıfının 
              yaratılmasının dışında, toplum hayatının ekonomiden adalete, eğitime, 
              ahlaka kadar daha pek çok kesiminde son derece zararlı çarpılma ve 
              gelişmelere çığır açtığı gözlenmektedir... Toplum için geçerli, kutsal 
              hemen hiçbir prensibi eski sağlığında bırakmamıştır...'' 
              Cumhuriyet yazarı Prof. Dr. Erol Manisalı : '' Volkan Vural (bakan) 
              İstanbul Forumu'nda konuşuyor. Volkan Vural 'eksik' anlatıyor; Volkan 
              Vural Verheugen 'in bangır bangır bağırarak söylediğini duymuyor mu? AB, 
              'Ben Kıbrıs'ı AB'ye, dolayısıyla Yunanistan'a bu yıl sonuna kadar ilhak 
              ediyorum; Türkiye sesini çıkarırsa Türkiye-AB ilişkileri kesilir' diyor. 
              Ve Sayın Volkan Vural bunu görmezlikten geliyor ve doğru söylemiyor. 
              Arkasından Ege geliyor; AB Ege'yi de istiyor; Kıbrıs'ı ve Ege'yi ver, 
              ondan sonra seninle ne yapacağımızı oturup konuşuruz, diyor. 
              Ve arkasından Güneydoğu var; AB, ayrı siyasi kimlik istiyor, sadece 'dil' 
              ile yetinmiyor... 
              Ekonomi, Gümrük Birliği sonucu dibe vurmuş; sanayicisi, işçisi, çiftçisi, 
              KOBİ'si haykırıyor. 
              Volkan Vural bunları duymuyor mu? Verheugen'in söylediklerine kulaklarını 
              kapatan Volkan Vural, halkın sesini duymuyor mu?'' 
              Değerli yazar Metin Erksan: ''1918-1922 mütareke/işgal İstanbulu'nda 
              Vahidettin ve yabancı işgal güçleri yandaşı 'işbirlikçiler' vardı. Ölümsüz 
              Atatürk bu 'işbirlikçileri' şöyle tanımlar: 'Bu insanlar.. zenginliğini ve 
              kişisel çıkarlarını yurdun ve ulusun zararında arayan sefillerdir..' 
              (Karen Fogg ve İşbirlikçiler, Cumhuriyet gazetesi, 14 Mayıs 2002)'' 
              Ve ''Bursa Nutku''... Vural Savaş'ın bu kitabı ülkemizin içine düşürüldüğü 
              ağır ekonomik bunalıma ve aydınlarımızın ufuk körlüğüne ışık tutmak, onun 
              deyimiyle 'projektör tutmak' amacıyla yazılmış. 
              Yazarımız söylemese de -Osmanlı'dan beri bizi yutmak isteyen kapitalist- 
              emperyalist Batı ile ''işbirlikçi'' ihanet odaklarını uyarmak!.. 
              Yazdığı kitaplar tam bağımsızlığı, ulusal birlik ve bütünlüğü, Atatürk'ün 
              devrim ve ilkelerini her şeyin üstünde tutan yurtseverlerin, bir gün 
              mutlaka ''İhanetten Hesap Sorma'' iradesini bileyip keskinleştirdiği için 
              Vural Savaş'a gönül dolusu sevgi, saygı, şükran... 
              VELİ DEVECİOĞLU Eski Ceza ve Tutukevleri Gen. Müd. 
        
        
         Liseli Çağla Dikel, Kalkınma Zirvesi'nin düzenlediği yarışmada İstanbul 
              deprem haritasıyla ilk 10'a girdi 
              Geleceğin kent plancısı 
              Çalışmalarında okul müdiresi Nüzhet Tolga, coğrafya öğretmenleri İlknur 
              Özsoy ve Aysema Gediz'in desteğini gördüğünü söyleyen Dikel, önerilerini 
              şöyle sıraladı: 
              Kentin yerleşim planı, nüfus artış oranına göre düzenlenmeli. 
              Ruhsatsız binaların yapımı önlenmeli. 
              Yeni binalara oturma izni vermeden önce binalar mutlaka sağlamlık 
              denetiminden geçirilmeli. 
              İstanbul Haber Servisi - Özel Kalamış Fen Lisesi 10. sınıf öğrencisi Çağla 
              Dikel , Johannesburg'da düzenlenen 2002 Sürdürülebilir Kalkınma Dünya 
              Zirve Toplantısı kapsamında 4 kuruluş tarafından düzenlenen proje 
              yarışmasında, ''İstanbul'da Zemin, Şehirleşme ve Deprem Etki Alanları'' 
              adlı projesiyle ilk 10 arasına girdi. Çeşitli ülkelerden 200'den fazla 
              lise, kolej ve üniversite öğrencisinin projelerinin yarıştığı etkinlikte 
              Dikel, İstanbul'un deprem haritasını çıkararak önerilerini sıraladı. 
              Aralarında Birleşmiş Milletler Çevre Programı ve dünyaca ünlü National 
              Geographic Society'nin de bulunduğu dört kuruluşun düzenlediği ''Benim 
              Toplumum Bizim Dünyamız'' konulu proje yarışmasında dereceye girdiği 
              projesini anlatan Dikel, çarpık kentleşme, depremin olumsuz etkileri ve 
              şehir-bölge planlama gibi konulara ilgi duyduğunu vurgulayarak projesinde 
              zemin etüdü verilerine göre İstanbul'u 3 bölgeye ayırdığını söyledi. 
              Öteki projelerle birlikte internette www.geography.org sitesinde yer alan 
              çalışmasında Dikel İstanbul'u, ''yerleşime uygun alanlar'' , ''destek 
              gereken alanlar'' ve ''bütünüyle yerleşime kapalı olması ve 
              ağaçlandırılması gereken alanlar'' olarak üçe ayırdığını anlattı. 
              ''Risk haritası ve kente ilişkin ayrım, bütünüyle kendi özgün projem'' 
              diyen Dikel, Türkiye'nin nüfus artış hızını mutlaka denetim altına alması 
              gerektiğini vurguladı. Dikel, ''Sadece yasa çıkarmak yetmez, yasalara 
              uyulması, uymayanlar hakkında gereğinin yapılması da gerekir. Yalnızca 
              sağlam zemin ya da sağlam yapı da yeterli değil. Bu iki özellik bir arada 
              bulunmalı. Sivil toplum örgütlerinin de katkısıyla insanlar deprem 
              konusunda bilinçlendirilmeli'' dedi. 
        
        
              Çağla Dikel, projesinde İstanbul'u 3 bölgeye ayırdı. 
        
        
        Hatay Barosu Başkanı İnal, yasanın sorunu çözemediğini belirtti 
              Savunmaya bakış değişmeli 
              Avukatlık Yasası'nda yapılan değişikliğin savunmayı bir ölçüde 
              bağımsızlığa kavuşturduğunu belirten Nabi İnal, uygulayıcıların verilen 
              hakları yeterince kabullenemedikleri için sorunların tam olarak 
              çözüldüğünü söylemenin mümkün olmadığını belirtti. 
              Hatay Barosu Başkanı Nabi İnal , Avukatlık 
              Yasası'nda yapılan değişiklikle savunma bir ölçüde bağımsızlığa kavuşsa 
              da, savunmaya karşı anlayışın da değişmesi gerektiğini söyledi. 
              İnal, adli yılın açılışı nedeniyle yaptığı değerlendirmede Avukatlık 
              Yasası'nda yapılan değişiklikle savunmanın bir ölçüde bağımsızlığa kavuşsa 
              da, savunmaya karşı anlayışın da değişmesi gerektiğini söyledi. 
              16 aylık süreçte, başta Adalet Bakanlığı olmak üzere uygulayıcıların 
              önemli bir bölümünün yapılan değişiklikleri, verilen hakları yeterince 
              kabullenemediklerini, yasanın öngördüğü anlamda uygulanmasına olanak 
              tanıyacak tutum ve davranış içinde olmadıklarını da üzüntüyle 
              karşıladıklarını belirten İnal şöyle dedi: 
              ''Elbette ki, barolar olarak, savunma olarak bu konuda gereken mücadaleyi 
              vermekteyiz ve vermeye devam edeceğiz. İnanıyoruz ki, zaman içinde bu 
              olumsuzluklar giderilecek, yasalarla tanınan haklarımız uygulayıcılar 
              tarafından da kabullenilecek ve eksiksiz yerine getirilecektir.'' 
              Ekonomik ve siyasi sorunlara da değinen İnal, sözlerini şöyle tamamladı: 
              ''Ülkemizde 3 Kasım'da milletvekili genel seçimleri yapılacaktır. 
              Cezaların erteleme yasasında olduğu gibi, yeri ve zamanı olmadığı halde 
              ülke erken seçime götürülmüştür. Tüm olumsuz yanlarına karşın seçimlerin 3 
              Kasım'da yapılması bir zorunluluk halini almıştır. Seçimlerin ertelenmesi 
              gerekliliğini burada vurgulamak istiyoruz. Seçimlere kadar geçecek süre 
              içerisinde siyasi partiler ve seçim yasalarında gereken iyileştirmenin 
              yapılması yolunda parlamentonun kendine düşeni tez elden yapması 
              gerektiğine de işaret ediyor ve Meclis'i göreve çağırıyoruz. Eksiklikleri, 
              sakıncaları hemen hemen tüm siyasi partiler tarafından dile getirilen 
              ancak bir türlü hayata geçirilmeyen siyasi partiler ve seçim yasalarındaki 
              değişiklik gerçekleştiği takdirde, 4 Kasım'da oluşacak siyasi tablonun 
              tartışma konusu yapılması olanağı ortadan kalkacak ve ülkemiz 4 Kasım'da 
              yeni bir erken seçim arayışına girmemiş olacaktır.'' 
        
        
              Yeni adli yılın açılışı nedeniyle düzenlenen törene Cumhurbaşkanı Ahmet 
              Necdet Sezer, Devlet Bakanı ve Başbakan Yardımcısı Mesut Yılmaz ve DYP 
              Genel Başkanı Tansu Çiller de katıldı. 
        
        
        Karayalçın ve Uras, ittifak için ellerinden gelen çabayı sürdüreceklerini 
              açıkladı 
              Solda arayış sürüyor 
              SHP ve ÖDP genel başkanları dün HADEP Genel Başkanı Murat Bozlak'la bir 
              araya geldi. DEHAP çatısı altında işbirliği yapacak olan HADEP, EMEP ve 
              SDP'liler milletvekili adaylığı için Sezen Aksu, Yaşar Kemal, Eşber 
              Yağmurdereli, Fatoş Güney ve Suavi'ye teklifte bulunacak. 
              HADEP ile yürüttükleri ittifak görüşmesi 
              tıkanma noktasına gelen SHP Genel Başkanı Murat Karayalçın ile ÖDP Genel 
              Başkanı Ufuk Uras , ortak bir açıklama yaparak 3 partinin işbirliğinin 
              ''hatalı adımlara kurban edilmemesini'' istedi. 
              SHP ve ÖDP olarak bu büyük buluşmayı gerçekleştirmek için ellerinden gelen 
              çabayı göstereceklerini bildiren Karayalçın ve Uras, dün HADEP Genel 
              Başkanı Murat Bozlak ile tekrar bir araya geldi. 3 parti arasında 
              işbirliğinin sağlanması için avukat Eşber Yağmurdereli 'nin arabuluculuk 
              yapacağı öğrenildi. 
              HADEP'in, bir süredir ittifak çalışmaları yürüttüğü SHP ve ÖDP'ye haber 
              vermeden DEHAP çatısı altında SDP ve EMEP ile işbirliği içinde seçime 
              katılacağını açıklaması sıkıntı yarattı. ÖDP'nin, Akın Birdal 'ın genel 
              başkanlığını yürüttüğü SDP'nin ittifak kapsamına alınmasına tepki 
              gösterdiği öğrenildi. Bunun üzerine HADEP ile yürütülen görüşmeler tıkanma 
              noktasına gelirken ÖDP ve SHP genel başkanları ortak bir açıklama yapmaya 
              karar verdiler. 
              Yağmurdereli arabulucu 
              Ortak açıklama haberini duyduktan sonra SHP Genel Merkezi'ne gelen HADEP 
              Genel Başkanı Bozlak, Karayalçın'la görüştü. İki genel başkanın 
              arabuluculuk için avukat Eşber Yağmurdereli'yi Ankara'ya çağırdıkları 
              öğrenildi. 
              Karayalçın, parti genel merkezinde Bozlak ile görüştükten sonra genel 
              sekreterin odasında bekleyen Uras'ı da alarak basın toplantısı yaptı. 
              Karayalçın ve Uras, daha sonra basın toplantısı süresince de genel 
              merkezde bekleyen Bozlak ile 3'lü toplantı gerçekleştirdi. 
              Ortak açıklamada, SHP, ÖDP ve HADEP'in işbirliği yapması konusunda atılan 
              bazı adımların, herkes açısından Türkiye'nin kaderini değiştirecek bu 
              tarihsel buluşmanın sınırlı bir bakış açısıyla değerlendirildiği 
              belirtildi. İşbirliğinin ''iyi düşünülmemiş hatalı adımlara kurban 
              edilmemesi'' nin istendiği açıklamada, SHP ve ÖDP'nin bu büyük buluşmanın 
              gerçekleşmesi ve ortak kaderin değişmesi için ellerinden gelen çabayı 
              göstereceği bildirildi. 
              Karayalçın, bir soru üzerine, görüşmelerde tıkanıklık olduğunu belirterek 
              ''3'lü mutabakata dayalı yürütülen çalışmalar başka yapıya dönüştürüldü. 
              Ama bunları aşmaya kararlıyız'' dedi. 
              Karayalçın, SDP'nin muhatap alınmasının mı sorun yarattığı sorusu üzerine, 
              ''ÖDP, SHP, HADEP buluşması öngörülmüştü'' diye konuştu. Karayalçın, 
              birlikteliğin sağlanması halinde bunu seçimden sonra da devam ettirmeyi 
              düşündüklerini belirterek ''Pazara kadar değil'' diye konuştu. 
              Gazetecilerin HADEP, EMEP, SDP ve DEHAP'ın, SHP ve ÖDP'ye de çağrı 
              yaptığını anımsatmaları üzerine ÖDP lideri Uras, ''Biz çağrıyı TV'lerden 
              öğrendik'' dedi. 
              Sezen Aksu'ya teklif 
              Öte yandan DEHAP çatısı altında işbirliği yapacak HADEP, EMEP ve 
              SDP'lilerin milletvekilli adaylığı için ünlü sanatçı ve yazarlara çağrı 
              yapacağı öğrenildi. Teklif götürülecek isimler arasında Sezen Aksu, Yaşar 
              Kemal, Eşber Yağmurdereli, Fatoş Güney ve Suavi de yer alıyor. 
        
        
        Üniversitelerarası Kurul'un hazırladığı yönetmelikte öğrencilerin aktif 
              katılımı istenmiyor 
              YÖK'te yine demokrasi yok 
              Üniversiteler Öğrenci Konseyi Yönetmeliği öğrencileri, konsey başkanı 
              aracılığıyla üniversite yönetimine isteklerini iletme olanağına 
              kavuşturuyor, fakat konsey 
              yetkilisine üniversite senatosunda oy verme yolunu açmıyor. 
              Gençlerin üniversite yönetiminde söz hakkına sahip 
              olmasının yolu, oy verme hakkı kısıtlanarak açılıyor. 
              Üniversitelerarası Kurul, hazırladığı ''Üniversiteler Öğrenci Konseyi 
              Yönetmeliği'' ile önlisans ve lisans programlarına kayıtlı öğrencilerinden 
              oluşacak öğrenci konseyinin kuruluş ve çalışma esaslarını belirledi. 
              Konseylerin, öğrencilerin eğitim, sağlık, spor, sosyal ve kültürel 
              ihtiyaçlarının karşılanmasında görüşlerini belirleyerek yönetim 
              organlarına bildirmesi ve yönetim organları ile öğrenciler arasındaki 
              iletişimi sağlaması amaçlanıyor. 
              Üniversite öğrenci konseyinde yer alacak öğrenciler, kayıtlı öğrencilerin 
              katılımıyla yapılacak üç aşamalı seçimlerle belirlenecek. Adaylar, ilk 
              olarak sınıflarında, ikinci olarak bölüm/program, üçüncü olarak da 
              fakülte/yüksekokul genelinde yapılacak seçimleri kazanarak son aşamaya 
              gelecek. İlk üç aşamayı geçerek gelen adaylardan oluşacak üniversite 
              öğrenci konseyi, salt çoğunluk ve bir yıl süre ile kendi aralarından 
              başkan ve en az bir başkan yardımcı ile bir genel sekreter belirleyecek. 
              Öğrenci konseyinde yer alacakların seçimleri kazanmalarının yanı sıra 
              başarı düzeyleri ve yasal düzenlemelere aykırı davranışlarda bulunmamış 
              olmaları göz önünde bulundurulacak. Aday olacak öğrencilerin disiplin 
              cezası almamış, ilgili yükseköğretim kurumundaki öğrencilik süresini 
              aşmamış ve sabıkasız olmaları koşulları aranacak. 
              Öğrencileri, konsey başkanı aracılığıyla üniversite yöntemine isteklerini 
              iletme olanağına kavuşturan yönetmelik, konsey yetkilisine, üniversite 
              senatosunda oy verme yolunu açmadı. Konsey başkanı, üniversite senatosunda 
              öğrencilerle ilgili konuların görüşülmesi sırasında rektör tarafından 
              senatoya ve üniversite yönetim kuruluna davet edilebilecek ancak 
              üniversiteyle ilgili alınacak kararlarda oy hakkına sahip olamayacak. 
              Yönetmelik hükümleri YÖK Başkanı tarafından yürütülecek.
              
              
        
        
