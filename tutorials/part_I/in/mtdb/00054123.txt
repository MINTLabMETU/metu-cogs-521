                       
        Kedi Mektupları
        Oya Baydar
           1992
           
             Roman
                   
        "Hatta iki gün Teko diye çağırdı beni. Yabancı bir ad, hiç ısınamadım, Teko çağrısına hiç seyirtmedim. Sonra kendi de vazgeçti bu addan. "Ölen bir daha dirilmez, giden dönmez, dönse de bir boka yaramaz," dedi kendi kendine. Bana da yeni bir ad buldu. Artur adı hoşuma gitti. Tarih ve asalet yüklü, gelenekli bir ad..." 
        Yorganın üzerinden, sahibinin göğsünü dört patisiyle yoğurmaya başladı. Bir şey istediği ya da keyifli olduğu zamanlar neden böyle yaptığını kendisi de bilmiyordu. Kafasının içinde, bir türlü yakalayamadığı, bulanık bir hatırlama, bir görüntüden çok, bir duygu ve koku titreşiyordu. Belki annesinden meme emerken, ön patileriyle onun göğsüne bastırmanın sonsuz mutluluğu, o mutluluğun kokusu...
        Adam yorganın altından kolunu çıkarıp Artur'u ensesinden tuttu, yorganın içine, henüz uyku kokan sıcak yatağa çekti. Artur, açlığını unutup adamın sıcak göğsüne gömüldü, ronronlamaya başladı. Dışarıdan, uzaklardan tren düdükleri ve cankurtaran sirenleri duyuldu. Her şey her zaman olduğu gibi... Her şey yerli yerinde, her şey kendi düzeninde... Kedi kokusunun uzaklaşmasını fırsat bilen fareler deliklerinden çıkıp mutfak köşesinde dolaşmaya başladılar bile. Genç ve sağlıklı Artur, farelerin belli belirsiz varlıklarını hissettiği halde rahatını bozmadı. "Onlar da günlük düzenin bir parçası. Üstelik bu evde bulunmamın iki nedeninden biri." 
        Birinci neden, sahibinin bazan umutsuzluğa dönüşen yalnızlığını, kederini paylaşmaktı. Artur biliyordu. Bu eski evin farelerle dolu olması ele güne karşı bir bahaneydi belki de. Sahibinin göğüs kıllarını ufak ufak dişleyip yalamaya koyuldu. Bu, "Artık kalk," uyarısıydı.
        "Haklısın, seni doyurmayı unuttum. Dün aklım hiç başımda değildi Teko..."
        Teko mu dedi yine? Bu Teko da çok oluyor artık. Artur, bir türlü unutulmayan bu kediyi, şu allahın belâsı Teko'yu fena halde kıskandığını fark etti. Adamın göğsüne bir tırmık savurdu. Tırnak izlerinde küçücük kan damlacıkları belirdi. "Eyvah! Biraz ileri gittim galiba." Küçük bir dayak yiyebileceği korkusuyla şimşek gibi fırladı yataktan. Hava boşluğunun pervazına sıçradı; aralık pencereden dışarı, kalın bir boru gibi yükselen ve başını çok yukarı kaldırdığında mavi göğü ve beyaz bulutları seyredebildiği hava boşluğuna çıktı.
        Burası onun tek açık havası, tek özgürlüğüydü. Yukarıdan bulutlar geçer, havanın güzel olduğu geceler, yıldızlar görülürdü. Güneşin parladığı seyrek günlerde, tam öğle vakti gün ışıkları gelir, onu burada bulur, sırtını ısıtırdı. Topu topu bir metrekarecik bir yer, belki daha da küçük. Ama barındırdığı binbir koku, binbir titreşim ve sesle, Artur için koca bir dünya...
        Sahibi eskiden çöp yuvası olan bu hava aralığını temizlemiş, güzelleştirmişti. Yukarı kadar değil, ama kendi görüş alanına giren bölümü bembeyaz badana etmiş, buraya yeşil çayırlar, masmavi bir gökyüzü çizmiş ve boşluğa açılan pencerenin tam karşısına gelen duvara çiçek saksıları asmıştı. Fazla güneş istemeyen, gölgeyi, rutubeti seven cinsten, koyu yeşil, sarmaşık türü bitkiler... Artur insanlardan sıkıldığı, yalnız kalmak istediği ya da saklanmak zorunda kaldığı zamanlar buraya sığınırdı.
        Pencereden içeri baktı. Sahibinin onu yakalamaya niyeti yoktu. Hızlı hızlı giyinmeye çalışıyor, bir yandan da ceplerinde para dediği şeylerden arıyordu. "Bana yiyecek almaya gidiyor herhalde. Keşke kutu maması yerine taze ciğer alsa!" 
        Parası az olduğu zamanlar böyle yapardı. Artur içinden, "İnşallah parası bitmiştir," diye geçirdi. Bir süre sonra, sokak kapısında sahibinin ayak seslerini ve kilidin içinde dönen anahtarın sesini duyduğunda, odaya girip adamın bacaklarına sürünmeye başladı. Burnuna dolan taze ciğer kokusu bütün başka kokuları bastırdı önce. Karnının ne kadar çok acıktığını fark etti. Sonra sahibinin masanın üzerine bıraktığı kâğıt, gazete, mektup tomarından yükselen başka bir kokuyu duyumsadı. Snıfff, snıfff... Evet yanılmıyordu. Nina'nın sahiplerinden mektup gelmişti. Her zamanki gibi, Nina da kendi mektubunu bırakmıştı zarfın içine. Artur yerinde sevinçle sıçradı. Çok sevindiği zamanlar yaptığı gibi kuyruğunu yakalamak istercesine kendi ekseninde birkaç kez döndü. İki güzel haber, iki güzel koku birden: Ciğer ve Nina'nın mektubu... 
        Mektubu okumayı bilerek geciktirdi. Çok sevdiği, çok istediği, ona keyif verecek şeyleri sona bırakırdı hep. Beklemenin güzel heyecanını tatmak ve o şeyin keyfini rahat rahat çıkarmak için... Sahibinin, "Al bakalım koca serseri" türünden iltifatlar ve sevgi sözcükleri arasında, parça parça önüne attığı ciğerleri havada kapma oyunu oynayarak silip süpürdükten sonra, özenle yalanıp temizlendi. Sahibi, mide ilacıyla karıştırdığı sütünü içerken ve gazetelerini okurken, o da Nina'nın mektubuna daldı.
        "Sevgili Artur!"
        "Sana yazmakta geciktim. Bu günlerde sizin oralardan kimse gelip gitmedi. Senin sahibinin mektup yazmak diye bir huyu pek yok. Daha çok telefonla konuşuyorlar. Sonunda benimkiler bu mektubu yazdılar da, ben de içine kendi mektubumu koyabildim. Bizimkiler, sahibini, bizim burada yapılacak bir toplantıya çağırıyorlar. Siyasi bir toplantıymış. Bunun ne demek olduğunu tam bilmiyorum, ama son zamanlarda hepsini kederlendiren, şaşırtan, garipleştiren, birbirlerine kızmalarına, hatta kavga etmelerine yol açan bir şey bu siyaset. Aralarında konuşurken, senin sahibin için "Geleceğini pek sanmam, bütün bu işlere o kadar öfkeli ki tümüyle dışarıda kalmayı yeğliyor," dedi bey. Hanım ise, daha umutluydu. "Oralarda yapayalnız bunalmıştır, belki bizi görmek için gelir. Keşke gelse, kerataya kızıyorum, ama çok da özledim... Yirmi yıl var ardımızda; yirmi yılın anıları, ortak umutlarımız, ortak kaygılarımız, sevinçlerimiz var," dedi. Sonra alabildiğine mahzun bir sesle ekledi: "Ve ortak yıkıntılarımız, yenilgilerimiz." Her neyse, ben yine de, belki sahibin çağrıyı kabul eder, gelirken seni de birlikte getirir de görüşebiliriz diye umutlanıyorum. Ama böyle bir karşılaşmadan korkuyorum da..."
        "Son mektubuna ilişkin duygu ve düşüncelerimi nasıl dile, yani kokuya getirebileceğimi uzun uzun düşündüm. Seni kırmak, üzmek hiç istemiyorum. Ama aramızda çok derin, çok büyük bir dostluktan başka bir şey olamayacağını neden kabullenmek istemiyorsun? Sorun yalnızca uzaklık ve birlikte olamamak değil. Sorun, aramızdaki çok büyük yaş farkı hiç değil. Böyle şeyleri yalnızca insanlar dert ederler. Ama ikimizin de bildiği, ama dile getirmekten ikimizin de çekindiği bir gerçek var: İkimiz de ameliyatlıyız Artur. Çok gençken, hatta neredeyse yavruyken ameliyat edildiğin için senin belki de tam kavrayamadığın gerçeği, ben büyük acılar pahasına yaşayarak, etimde, kürkümde duyarak öğrendim. Aramızda cinsellik, yani bir canlının, bir kedinin yaşayabileceği en doğal, en güzel, en müthiş olay mümkün değil. İnan bana, mektuplarla süren güzel dostluğumuzun olağanüstü havası, heyecanı, mutluluğu, tatminsiz cinsel zorlamalara yenik düşmemeli. İşte bütün bunlardan korktuğum için, seni pek çok sevdiğim ve görmek istediğim halde, bir daha karşılaşmaktan, postlarımızın, bıyık uçlarımızın, burunlarımızın, patilerimizin birbirine değmesinden ürküyorum. Bu, aramızdaki çok önem verdiğim dostluğu zedeleyecek diye korkuyorum. "Bir daha mektuplaşmayalım" ya da "beni unut" falan demiyorum sana. Hayır, böyle bir şeyi hiç istemiyorum. Seni çok seviyorum. Mektupların, varlığın, kokun içimi sevinçle dolduruyor. Seni kaybetmek hiç mi hiç istemiyorum. Ama ne olur gerçeklerle yüz yüze gel artık. Gerçeği, insanların, hani o pek sevdiğimiz sahiplerimizin bize reva gördükleri kaderimizi kabullen. Evet, sana boyun eğiş öğütlüyorum. Bunun, senin yaşındaki, genç, sapasağlam, kabına sığmayan, güçlü, yakışıklı bir erkek kedi için ne kadar güç olduğunu biliyorum. Ama biraz düşünürsen ya da daha ileride, hayatı biraz daha tanıdıktan sonra, bana hak vereceksin. Ne olur kızma, üzülme, anlayışla karşıla dediklerimi..."
        "Anlayış! Neyi anlamamı istiyor benden! Onu sevmemem gerektiğini mi? Bir buçuk yaşındayım ve Nina'dan başka kedi tanımadım bugüne kadar," diye düşündü Artur. "Onu da sevmeyecek olursam, büsbütün sevgisiz kalırım. Yalnızca insanlarla yetinemez kediler. Sokağa kaçsam, yeni kediler tanısam?.. Bu sokaklarda bu yörede kedi yok ki!.."
        Nina'yla bir yıl önce nasıl tanıştıklarım hatırladı. O zamanlar küçücüktü. Sahibi onu küçük bir kedi sepetine koymuş, yüzlerce kilometre öteye, Nina'lara götürmüştü. Tren hoşuna gitmişti. Kompartımandakilerin ilgisi, sevgisi de cabası... "Bu Avrupalılar kedilere, köpeklere insandan fazla ilgi gösteriyorlar nedense. Kompartımandaki bir kedi ya da köpek, bir çocuktan, hele de kara kafalı yabancı bir çocuktan çok daha ilgi ve sevgiye değer görünüyor onlara. Bu yüzden, dilenciler de buralarda çocuklarla değil kedi ve köpeklerle dileniyorlar." 
        Nina'ların evine girerken, sahibi, "Sizi Artur'la tanıştırayım," demişti. "Nina'nın gözü bir baba kedi görsün. Birkaç ay sonra tamam! Hatırı sorulmadık tek dişi kedi bırakmayacak benim oğlum!" 
        Artur, hiç tanımadığı bunca koku arasından, bir kokunun bütün öbür kokuları aşarak beynine kadar yükseldiğini, başının döndüğünü, gözlerinin karardığını, bacaklarının bağının çözüldüğünü hissetmiş; heyecan ve şaşkınlıktan, hemen oracığa, sokak kapısının köşesine işemişti.
        O günü hatırlayınca utandı. Nina'yla ilk karşılaşmaları böyle olmuştu. Daha o gün, henüz büluğa ermiş toy bir delikanlının açlığı ve tutkusuyla vurulmuştu Nina'ya. Sahiplerinin alaycı ama sevecen bakışları altında, her biri odanın bir köşesine çekilmiş, saatler boyu birbirlerini gözlemişlerdi.
        "Sizin kart kızı beğenmedi benim oğlum," demişti sahibi.
        "Bizim kızımız sübyancı değil. Senin oğlan önce kıçını tutmayı öğrensin de sonra gelsin," diye yanıt vermişti Nina'nın beyi.
        İki erkek, insanların, "erkek erkeğe" dedikleri yakası açılmadık bir muhabbete başlamışlardı. Artur yine utanmıştı.
        Artur'a kalsa, hele işemiş olmaktan duyduğu utançla, Nina'ya yaklaşmaya hiç cesaret edemezdi. Nina, olgunluğun ve görmüş geçirmişliğin rahatlığıyla yanına yaklaşmış, bir süre koklaşmışlardı. Birlikte Nina'ların evinde geçirdikleri o bir hafta, Artur'un bir buçuk yıllık hayatının en güzel anısıydı gerçekten. Sahipleri bitmez tükenmez konuşmalarına daldıkları zaman, Nina'yla birlikte bir köşeye çekiliyor, uzun uzun koklaşıyor, konuşuyor, birbirlerine alışıyor, bağlanıyorlardı. İçinde, o güne kadar hiç tanımadığı, ne olduğunu da henüz anlayamadığı duygular kıpırdanıyordu. Onları aynı kaptan yemek yerken gören sahipleri, çocuklar gibi seviniyor: "Ne güzel anlaşıyorlar," diyorlardı. Uyurken de, koyun koyuna Nina'nın minderini paylaşıyorlar, Nina arada bir yavrusunu yalayan bir anne kedi gibi yalıyordu onu. Artur'un Nina'ya karşı duyguları ise, itiraf etmese bile, daha o zamandan, ama sevgisi değil, arzu ve tutkuydu. Ama bunu çok sonra, birkaç kedi yılı sonra bilince çıkartmış, Nina'ya âşık olduğunu çok daha sonra anlamıştı. Ne garip ve ne acı bir rastlantı: Ameliyat edilmeden hemen önce...
        "Ameliyattan başka çare yok," demişti bir gün sahibi. "Bu hayvan artık gelişti. Baksana evin her köşesine siğiyor. Kedi sidiği kokuyor her yer!"
        Onu sevip okşayarak kedi sepetine koymuş, bir arkadaşına uğrayıp borç para almış, birlikte, burnuna hiç de hoş gelmeyen ilaç kokularıyla dolu bembeyaz bir eve girmişler, itici kokulu, sinir suratlı bir kadın, sahibiyle anlamadığı bir dille birşeyler konuşmuş, onu usta bir hareketle, kıpırdayamayacağı biçimde tutmuş ve bacağına bir iğne saplamıştı. Artur sonrasını hatırlamıyordu. Başı dönerek, midesi bulanarak uyandığında, evde, odanın en sevdiği köşesine özenle yerleştirilmiş minderinin üstündeydi. Ayağa kalkmak istemiş, ama bacakları tutmamış, oracığa çökmüştü. Sahibinin onu sevgiyle okşadığını, "Geçecek Arturcuğum. Sonra sen de, ben de rahat edeceğiz. Yarına hiçbirşeyin kalmayacak," dediğini hatırlıyordu. Sonra yine uyumuş, uyanmış, sahibinin ıslak bir pamuktan ağzının içine damlattığı suyu yalamış, yine uyumuş ve kimbilir kaç kedi günü sonra gerçekten kendine gelip ayağa kalkabilmişti. Kasıklarında kötü bir acı, ama daha da önemlisi içinde çok kötü, çok huzursuz, çok soğuk bir boşluk, sanki midesine, yüreğine, beynine oturmuş kara, soğuk bir sıkıntı topu vardı. Nedenini anlamadan Nina'yı düşünmüş; Nina'nın, yanında olmasını istemiş, sonra dehşetle -sevinçle değil artık- ona çılgın gibi âşık olduğunu anlamıştı.
        Artur içini çekti. Nina'nın mektubunun içinde bulunduğu zarfı açmaya çalışan sahibinin kucağına atladı. "Biz kedilerin, mektupları okumak için zarfları açmaya ihtiyacımız yok. İşte insanlara üstün olduğumuz bir nokta," diye düşündü.
        "Nina'lar yine bizi çağırıyorlar Arturcuğum," dedi sahibi. "Ama oralara kadar gidecek ne paramız, ne de keyfimiz var..."
        "Niye benim adıma konuşuyor ki! Keyfim ve isteğim var benim. İnsanlar neden kedilerin hep sahipleri gibi düşünmek zorunda olduklarını sanıyorlar?" Sahibine iyice kızdı. "Senin keyif aldığın ne var ki bugünlerde zaten! Bütün gün suratından bok akıyor. Bu deyişi senden öğrendim. Kederliyken kaba ve küfürbaz olursun. Madem bu kadar koyuyor sana, kederleneceğin işleri yapma. Önceden düşün. Madem buralardan memnun değilsin, kendini yalnız ve yabancı hissediyorsun, neden geldin buralara? Madem eski karını, sevgilini özlüyorsun, neden bıraktın onları? Madem eskiden yaptığın işleri yanlış buluyorsun, neden artık o işleri yapamadığına üzülüyorsun. Madem bu kadar memnun değilsin dünyadan ve kendinden, neden yaşamayı sürdürüyorsun!.." 
        Birden düşüncelerinde çok ileri gittiğini hissedip korktu. "Ona haksızlık ediyorum. Hiçbiri kendi suçu değildi belki de. Onu ezen, onu ve arkadaşlarını aşan bir ağırlık var. Hepsi eziliyorlar, çöküyorlar altında. Biz kedilerin anlayamayacağı birşeyler." 
        Nina'nın mektubu, sanki düşüncelerine yanıt verircesine sürüyordu.
        "Türkiye'den, Kirli'den yeni bir mektup aldım Mırtav sonlarında. Halinden çok memnun. Oraya alışmış. Hatta buralardan daha çok sevmiş. Hayatın orada belki daha zor, ama daha doğal ve zevkli olduğunu anlatıyor. Bu arada onun, sahiplerinin konuşmalarından anladığına göre, bizimkiler de dönmeye hazırlanıyorlarmış. Bu konu beni  düşündürmeye başladı. Giderlerse beni ne yapacaklar? Onlarla gidip yepyeni bir çevreye alışmak kadar, burada kalmak da ürkütüyor beni. Biz kediler belirsizliği hiç sevmeyiz. Bizimkiler, senin sahibinin dönmeyeceğini söylüyorlar. En azından böyle bir güvencen var. Dediklerine göre, seninki bütün köprüleri atmış ya da bizimkilerin tabiriyle,  "gemileri yakmış." Gemileri yaktığı için mi korkuyor acaba dönmekten. Memlekette, onu bu yüzden mi arıyorlar acaba? Peki benimkiler neden kaçmışlar ülkelerinden? Şu insanlarla, hele bu sahiplerimle yaşamaya başladığımdan beri, anlayamadığım konular ve yanıtsız kalan sorular büsbütün arttı. Biliyorsun, ben bunlardan önce iki eve daha kedilik ettim.Oralarda konuşulanlarla bu evde dinlediğim, duyduğum konular arasında çok fark var. Dertler, kederler, sevinçler de farklı. Daha önceki hanımlarım televizyonda acıklı Brezilya dizileri oynarken ya da kocaları kendilerini genç ve güzel kadınlarla aldattıklarında ağlarlardı."
        
        
        
