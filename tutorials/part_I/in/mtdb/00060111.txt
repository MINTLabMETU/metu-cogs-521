                       
        100'lük Ülkeden Mektuplar
        Feride Çiçekoğlu
           1996
           
             ÖYKÜLER
                   
        
        SON İSTANBUL

        Lütfen intihar etmeyiniz.
        Unutun Kartal'daki o gazinoyu. Demiştim size girmeyelim diye. Hata bendeydi. Önünden altı şerit yol geçen yere girilir mi? Basireti bağlanıyor insanın bazen. Kartal'daki deniz kenarı kahvelerin ve balıkçıların yerinde yeller estiğini tahmin edebilmemiz gerekirdi. Hadi tahmin edemedik, görünce hemen dönmeliydik. Neden direndik, ille de park yeri bulabilmek için? Hele o gazinoya girmemiz... Ama, "Soğuk beyaz şarabınız var mı?" diye sorduğuma hiç pişman değilim. Başka nasıl başkaldırabilirdik? Kızgın da değilim o garsona. O da elbette, "Yok!" demekle yetinmeyecek ve gözümüzün gördüğü sınırlar içinde, yalnız şaraba değil, hiçbir kötülüğe izin vermeyeceğini söyleyecekti. Elinden gelse, bizi denize dökmekten çekinmeyeceğini bakışlarıyla ekleyecekti. İyi ettik; inadına inadına, "O zaman bize de yer yoktur, hadi gidelim," dedik. Plastik sandalyelerde Cola içerek, üç şerit geliş üç şerit gidişlik yolun ötesinden Adalar'a bakıp da içimizi mi çekecektik?
        Kartal'ın deniz kenarı kahvelerini de gömeriz göz kapaklarımızın ardına; Galata evlerinin söndürülmemiş yangın kokularının, Moda'daki yoğurtçu çıngıraklarının, Yeşilköy bahçelerinin iki yanı frenküzümlü yollarının yanına...
        Nasıl bilmem o duyguyu... Kendiminkiler yetmezmiş gibi, gelmiş geçmiş ve gelip geçecek bütün insanların aşklarını ve ölümlerini taşımaktan bitkin, gidip yatsam, gidip yatsam... Ölmesem belki, ama ölmüş gibi yapsam. Bir çarşaf örtseler üzerime, hayır başımın üzerine çekmeseler, yalnızca çeneme kadar, kolumda bir serum; yemek de yemesem... Kimse bana bir şey sormasa, ben hiçbir şey söylemesem... Derin bir sessizlik olsa, yalnızca pencerelerde tül perdeler belli belirsiz uçuşsa... Gözlerimi açmasam, günle gecenin yer değiştirdiğini göz kapaklarımın hafifçe gölgelenip aydınlanmasından, gölgelenip aydınlanmasından bilsem... Ne uyusam, ne de uyanık olsam; düşlerle düşünceler karmakarışık akıp gitse, zaman yitse!
        Kabul ediniz ki biz kendimizi nehirlere atabilecek kadınlardan değiliz. Bunca zamandır bunca nehirlere o gözle bakmış olsak da, bu konuda hayli müşkülpesendiz. Thames Nehri'nde, Ren'de ya da Sen'de ölmeyi seçmişse bir insan -Kızılırmak veya Yeşilırmak, Dicle veya Fırat da olabilir, neden olmasın- boğulabilmek de bir beceridir; atlanacak yer iyi seçilmelidir. Yıllar yılı nehir kenarlarından sürüp giden tren yolculukları boyunca böyle noktaları peylediğinizi söylüyorsunuz. Ama en olmadık anda, atlanacak yerleri başka su kenarlarıyla karıştırıveriyorsunuz.
        Yoğurtçu Yokuşu'ndan sırt çantanızın üzerinden kayıp, Kurbağalıdere'yi, dibe sırıkla vuruIarak yüzdürülen salla 25 kuruşa geçiyorsunuz. Hayır, adam başı 25 kuruş değil, sal dolusu 25 kuruşa... Salcı, sırığıyla yeniden karşı kıyıya doğru uzaklaşırken, siz Kalamış'a doğru, peşinizden kimselerin yetişemeyeceği bir koşu tutturmuş oluyorsunuz.
        Derken, liseyi bitiriyor ve o sıralar her okul kendi sınavını yaptığından, Edebiyat Fakültesi'ne gitmek üzere, Üsküdar'daki eski arabalı vapur iskelesinde, chanel tayyörünüz, belinize inen kırmızı atkınız, atkınızdan uzun saçlarınız, domuz derisi pabuçlarınız ve çantanızla köpüren sulara bakıp kalıyorsunuz. Elbette yine âşıksınız ve o yüzden vapuru neredeyse kaçırıyorsunuz. Ön kapak kalkarken bütün şıklığınızla vapura uçarak atlatıldığınızda bile değil, ancak sınav salonunda yerinizi aldığınızda gerekli kimlik belgelerinin tümünü evde unutmuş olduğunuzu hatırlıyorsunuz.
        Ya o son yolculuklarınızdan birinde Ren'i geçişiniz... Hani o nereden çıktığı belirsiz kuşun otomobilinizin camı önünde vals yaptığı, sizin durup dururken ellerinizi çırparak şarkı söylemeye başladığınız... Ve otomobil su kenarında duruverdiğinde, akşam ışığında beyaza boyanmış nehirden kayarak karşı kıyıya varabilecek kadar hafiflemişken, gürültüsüzce yanaşan ve size Kurbağalıdere'dekini anımsatan sala hayretle bakışınız...
        Taze barbunyaya taze kereviz rendelerseniz suyu helmelenirmiş. Bunu bir arkadaşınız söylemiş. Bir başka arkadaşınız ise, "Ben tatları saf severim," demiş. Siz kararsızsınız. Benim oyum belirleyici olduğundan, tedirginim. Ekşili tatlılı sosuyla bademli tavuğu anımsayınca sevinçle ellerimi çırpıyorum. Çin yemeği sevmez miyiz? Demek ki pek âlâ taze barbunyaya taze kereviz rendeleyebiliriz. Bakınız, bazen bu kadarcık sevinçlerle de el çırpılabilirmiş! Hem bugünlük hiç değilse bu sorunu çözmüş sayılabiliriz. Lütfen intihar etmeyiniz.
        Hayır, "ruh meflûcu" olduğunuza asla inanmıyorum. Öyle olsaydı, pembe şişedeki çilek likörünü kütüphanedeki kırık aynanın önüne koyup pembe kadehleri yanına dizebilir ve telefonunuzun değerli konuklarını ancak o köşede karşılamakta direnebilir miydiniz?
        Bir arkadaşım, ömründe kimbilir kaçıncı kez yazlıklarıyla kışlıklarını değiştirmek için dolaplarını yatağının üzerine boşalttığında, odasındaki yıllar ve mevsimler karmaşasına bakıp daha kimbilir kaç kez günlerini naftalinleyeceğini ve naftalin kokan zamanı daha kaç kez balkonda havalandıracağını düşünüp bunalıvermiş ve odayı öylece bırakıp, "Üstü kalsın!" diyerek salondaki kanepeye uzanıvermiş. Uyandığında, salonun bütün ışıkları yanıyor ve pencereden güneş vuruyormuş. Mide bulantısından nasıl kurtulacağından önce, o günün bir iş günü olup olmadığını düşünmüş.
        Bunu neden anlattığımı unuttum. Oysa ben bunu kendi başına bir öykü yapmayı kurduydum. Siz şimdi bana yazı yazmanın soygunculukla beslendiğini söyleyecek ve galiba Balzac'tan, yazarların ruhlarımızı soyduklarını ve yalnızca çalmak için dinlediklerini aktaracaksınız. Ben de sizi, yine sizin örneğinizle, hırsızları koruyan mitolojik Hermes'in ağzıyla yanıtlayacağım. Sizse bana, Cassandra misali, "Böyle diyeceğinizi biliyordum," diyeceksiniz. Zaten, siz benim "bilici"m değil misiniz?
        Biliyorum, şimdilerde kimseler böyle konuşmuyor ve böyle bilgiler artık para etmiyor. Tabii ki bizim sınıfımız değiştirildi ve müze raflarındaki yerlerimiz, Bağdat Caddesi'ne dil sürçmesiyle arada hâlâ "tramvay yolu" deyiveren felsefe öğretmeni annenizinkinden bile önce belirlendi. Pekâlâ, burnu büyüklük yapmayalım, müzede değil; Münih mi, Frankfurt mu, oralarda bir yerlerde gördüğünüz "Bebek Butik"te. El yapımı gözlüklü bebekler! Kitlesel satılan tek tip giyinmiş Kansas bebekleri Barbie evlerinin ilk katlarında 50-60 marka satılırken, Bebek Butik'te 1200 marka sergilenen tuhaf antikalar... Ama kabul ediniz ki, tutturmalarıyla başa çıkamadığımız için, nefret ede ede ve pahalı gele gele biz kızlarımıza ancak Barbie bebekler alabilirken, bizim tasvirlerimizi satın alma gücündekiler yine de ancak "onlar" olacaklar. Altı şeritli yollara uygun otomobilleriyle plastik sandalyeli gazinolara varıp kederlenmeden oralarda oturabilenler ve bizim gibi abesle iştigal edeceklerine, "kiraz mevsiminde bile" paralar kazanabilenler.
        Ama siz yine de düşünmeyin onları.
        Unutun!
        Siz ki, Çanakkale Cezaevi'ndeyken uzak tepelerin eteklerindeki pembeleşmeyi her görüşünüzde, "Bu yıl bademler yine erken açtılar; donacaklar," diye hayıflanmaktan öte yakınmadınız oradaki günlerinizde.
        Siz ki, bir çeviriniz nedeniyle Yargıtay beraat kararını üçüncü kez bozduğunda, sizi bu kez ne gerekçeyle beraat ettireceğini bilemeyen yargıcın çaresizliğine kaygılanmaktan öte bunalmadınız mahkemelerde.
        Siz ki, o ünlü murafaada sesinizi bile yükseltmediniz; yalnızca, mesafeli yaklaşımı ve nesnelliği nedeniyle hukuku hep sıkıcı bulmuş olduğunuzu, ancak hakkınızdaki iddianameyi, sıkılmak şöyle dursun, bir solukta okuyup bitirdiğinizi ve heyecanlı bir romana benzettiğinizi söylemekle yetindiniz.
        Siz ki, kendi arkadaşlarımız şarabımıza ve peynir çeşitlerimize  söylenirlerken -"Buzdolabında  Fransız peyniri bile gördüm; ayıptır, halkımız açken!"- parfümlerinizi sonuna kadar ve dirayetlice savundunuz.
        Siz şimdi nasıl olur da...
        Hep anlatırdınız, kaygan kayalarda nasıl yengeç yakaladığınızı ve ayaklarınız yarıla yarıla, balık tutan arkadaşlarınız oltalarına taksınlar diye midye çıkardığınızı...
        İşte, şuralarda bir yerlerde olmalı!
        Mor kayalar daha ileride, Dragos'taydı. Bir başka gün gideriz isterseniz. Bugün Kartal'dan ikinci kez geçemeyiz...
        Gidişte demiştim size, Bostancı'dan vapura binip Adalar'a gidelim diye...
        Hâlâ yapabiliriz, ne dersiniz?
        Ben de biliyorum; liman kentlerinin kimlikleri denizle öpüştükleri yerlerde gizlidir ve kıyıları altı şeritli yollarla boğmak, dudaklara beton dökmek, öpüşleri mühürlemektir...
        Haklısınız, kentimizde yabancıyız şimdi; oysa o zamanlar yabancı kentlere göçmüş olsaydık bize dedikleri gibi, oraları belki aşina gelirdi.
        Bilmez miyim, elbette kızlarımız da sıkılıyorlar bizden; biz sıkılmadık mı annelerimizden? Hem onlar hiç değilse yaşlanmasını bilmişlerdi. Bizse hâlâ en genç olma ve geleceğe ipotek koyma iddiasındayız. Yani büsbütün çekilmeziz.
        Onu da biliyorum; galiba asıl aşklarımız son yaşadıklarımızdı ve "En güzel aşk henüz yaşamadığım," demek gelmiyor ikimizin de içinden...
        Geriye kalan... Olmaz olur mu?
        Bakınız, işte Süreyya Plajı'ndayız...
        Trenle gelip geçerken gördüğümüz, mayolu kadın rölyefleriyle süslü duvarı ne yaptılar bilemiyorum; iki M'li şu kocaman Migros'un arkasında kalmış olmalı... Giyinme kabinleri? Onlar da duruyorlardır belki... Acaba Waikiki'nin mi, yoksa McDonalds'ın gerisinde mi? Kumsal mı? Aslında ayaklarımızın altında, beton dökmüşler üzerine yalnızca...
        Nasıl hatırlamazsınız, fotoğrafınız bile var; şu altı bacaklı kubbeye tırmanmışsınız. İlk kez oraya kadar yüzebilmiş olmaktan gururlu, kardeşlerinize el sallamaktasınız...
        Üzerinizde, annenizin "Mani di Fata"dan çıkardığı patrona göre ördüğü mayonuz; aynen şimdiki gibi incecik ve zarifsiniz...
        Demek "Bakireler Mabedi"ydi adı... Eski Yunan'da vardır, yanılıyor muyum? Hani mabedi ziyaret ve tavaf eden gelinlik kızların çabuk koca buldukları anlatılır... Sahilden elli-altmış metre uzakta ve denizin ortasındaydı, biliyorum. Plajın sembolüydü, onu da hatırlıyorum. Pek haklısınız, şimdi hayli yalnız ve tuhaf duruyor altı şeritli yolun berisinde...
        Ama artık yalnızca bir havuza nezaret ediyor olmakla birlikte, şu gördüğünüz, bir zamanlar denizin ortasında olan ve sizin yüzerek varıp üzerine tırmanmış olduğunuz aynı altı bacaklı kubbe...
        Ve, 72 model emektar VW'imizi son model BMW'lerle Honda'ların ortasına park ettiğimiz bu otopark var ya, inanınız ki burası Süreyya Plajı...
        Lütfen intihar etmeyiniz.
        Ya son İstanbul sizseniz?
        
        DOĞMUŞ KIZIMA MEKTUP

        Sevgili kızım,
        Anlayabilecek kadar büyüdüğünde, bu mektubun içeriğinin artık geçersiz hale gelmiş olacağını umuyorum. Hâlâ geçerliyse ve sen, insanoğlunun benzer fanatik saplantıları nedeniyle acı çekersen, seni böyle bir dünyaya doğurma cesareti gösterdiğim için beni bağışlamanı diliyorum.
        Bu nedenle, Teslime Nesrin'e yazmak yerine sana yazmayı seçtim.
        Sen Teslime Nesrin'i tanımıyorsun. Aslında ben de tanımıyorum. Yalnızca bir fotoğrafını gördüm. Gülümsüyor ve sigara içiyor. (Sigara yüzünden bana kızdığın gibi ona da kızabilirsin!) Kendini hiçbir maske ardına gizleme gereği görmemiş; ne peçesi var, ne de sahte bir ifadesi. Dürüst bir kadına benziyor.
        Doktor, yazar ve gazeteci olduğunu öğrendim. Ne yazık ki, yazdığı hiçbir şeyi okuma şansım olmadı. Ancak, hakkında yazılanlardan anlayabildiğim kadarıyla öyle sanıyorum ki, herhangi birimizin, çağdaş, uygar ve eğitim görmüş herhangi bir bireyin, günlük konuşma içinde ya da yazıyla söylemeyeceği hiçbir şey söylememiş. Kendisiyle telefonla yapılan ve birkaç gün önce, 31 Temmuz 1994'te, Cumhuriyet'te yayımlanan bir röportaj bu inancımı güçlendirdi. İnanılmaz olan, ne söylediği değil, söylediğinden ötürü neyle yüzleşmek zorunda kaldığı: Hakkında ölüm fetvası çıkarılmış.
        Teslime Nesrin hakkında birşeyler yazma sorunuyla karşı karşıya kaldığımdan bu yana gece-gündüz düşünüyorum; dünyamızın yirminci yüzyıl sonundaki traji-komik durumunu, kırk üç yıllık kendi geçmiş yaşamımı, gençliğimin umut ve ütopyalarını, ama en çok da seni düşünüyorum. Ve kendimi, senden önceki bebeğimin daha doğmadan ölmesine muhtemelen neden olan ikileme benzer bir çıkmazda buluyorum.
        Sana önce, doğmamış bebeğim hakkında bir-iki şey söylemeliyim. O bebek, senin ablan ya da ağabeyin olurdu diyemem, çünkü, sanırım o doğsaydı sen olmazdın. Savaşların, baskıların, nüfus kalabalığının, çevre sorunlarının ve inanılmaz şiddet olaylarının bunalttığı dünyamıza bir insan daha davet etmek dahi benim için zor bir karardı. İkincisi herhalde imkânsız olurdu.
        Altı yıl önce, genç bir yaşta ilk kez hamile kaldığımda, Türkiye'deki 12 Eylül 1980 askeri darbesinin ardından siyasi mahkûm olarak dört yıla yakın zaman geçirdiğim cezaevinden çıkalı yine yaklaşık dört yıl olmuştu. Doktor, bedenimde dört haftadır yeni bir yaşamın filizlendiğini söyleyince, ilk kararım sigarayı bırakmak ve ilk eylemim, sinemaya gitmek oldu. Doğmamış bebeğimi "Amadeus"a götürdüm; Mozart'ın müziğini bileyim ve ona, dünyanın doğmaya değer bir yer olduğu mesajını verebileyim diye.
        Sonra, sigara içmeden yazma cesaretini toplayabilmek için eve kadar yürüdüm ve masama oturdum. O sıralar bir senaryo yazıyordum, daha doğrusu cezaevinde iki yılımı birlikte geçirdiğim küçük bir çocukla ilgili önceden yayımlanmış bir kitabımı beyazperdeye uyarlıyordum. O çocuk, cezaevine geldiğinde henüz iki yaşındaydı; ben, onu terk etmek zorunda kaldığımda dört yaşına varmıştı. Annesinin mahkûmiyeti ve dışarıda ona bakacak kimse olmaması nedeniyle o da altı yaşına kadar bir avuç gök yüzünün altında büyümeye mahkûm oldu.
        Doktora gitmeden başladığım sahneyi bitirmeye çalışıyor, ama bir türlü yazamıyordum. Sorun sigarasızlık değildi. Sorguda ya da askerî ceza evinin en berbat işkence şartlarında bile kapılmadığım dehşetli bir korkuya kapılmıştım. Bunun, aşina olmadığım bir sorumluluk duygusundan, başka bir yaşamın sorumluluğunu taşımaktan kaynaklandığını fark ettim. Ya benim bebeğim de duvarların ardında büyümek zorunda kalırsa? Daha kötüsü, ya ben sesimi yükseltmek gerektiğinde, bebeğime zarar gelir korkusuyla susmaya mahkûm olursam?
        Paniğe kapılmıştım. Sürekli, doğurmaya hakkım olup olmadığını sorguluyordum. O küçücük tohumun, yaşamaktan vazgeçmesine herhangi bir fizyolojik etkenden çok bu paniğin neden olduğunu sanıyorum. Küsüp gittiğinde, yalnızca sekiz haftalıktı. Öldüğünü öğrendikten sonra, hep gözyaşlarıyla, Orianna Fallaci'nin "Doğmamış Çocuğa Mektup"unu kaç kez okuduğumu anımsamıyorum.
        Sonra mükemmel bir jinekoloğa rastladım, şimdi adaşı olduğun, o güzel gülüşlü kadına... Dünyanın bütün felaketlerinden kendimi sorumlu tutmaktan vazgeçmemi öğütledi bana. Doğanın mucizesini yaşamaya hakkım olduğunu söyledi. Ona teşekkür borçluyum. Senin, bedenimin önce içinde, sonra dışında büyümeni izlemek en büyük mutluluğum oldu.
        Daha da ötesi, yeni bir yaşama tanıklık etmenin benzersiz serüveni sayesinde, insan hayatından daha kutsal hiçbir şey olmadığını doğrudan öğrendim. Öldürmenin dehşetini de gerçek anlamıyla ancak o zaman kavradım. Şuna inandım ve hâlâ inanıyorum ki, o süreci bilinçli yaşayan hiçbir anne asla öldüremez ve katliam karşısında kayıtsız kalamaz.
        Teslime Nesrin'in anne olup olmadığını bilmiyorum, ama bir anne olarak katliama karşı çıkıyorsa onu daha da iyi anlıyorum.
        Sevgili kızım, bırakalım henüz dörde varmamış şimdiki yaşında, büyüdüğünde dahi, benim içinde olduğum ikilemi kavramanın zor olduğunu biliyorum, ama adaşının beni azarlayacağını bile bile, bu sorunu senle birlikte göğüslemeye karar verdim:
        Sen, bana mutlulukların en büyüğünü sundun, ben sana hangi mutluluk için söz verebiliyorum?
        Seni her tür şovenizmin, dinci, ırkçı ve milliyetçi fanatizmin alevlendiği dünyamıza davet etme cesaretini nasıl gösterebildim?
        Eski Yugoslavya'da, Bosnalı Müslümanların uğradığı katliam ve tecavüzleri lanetleyen aynı dinsel fanatizmin, İslâm adına masum Hinduların katline ve tecavüze uğramasına karşı sesini yükselttiği için Teslime Nesrin hakkında ölüm fetvası çıkarmasını sana nasıl açıklayabilirim?
        
        
        