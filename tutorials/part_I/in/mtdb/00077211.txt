                       
        Pasifik Kıyısında
        Nedim Gürsel
           1991
           
             Gezi İzlenimleri
                   
        San Francisco'da toplanan uluslararası AIDS kongresinin haberi ikinci, Nelson Mandela'nın New-York'a gelişi üçüncü sırada yer aldılar. Dayanamayıp gülmeye başladım. Hey gidi koca Amerika, saf oğlan! Vietnam'da göz kırpmadan sivil halkı bombalarken suçsuz insanlara bu yavru balinaya gösterdiğin ilginin onda birini göstermedin! Ve ırk ayrımına karşı çıktığı, salt eşitliği savunduğu için ömrünün otuz yılını hapiste geçirmiş Nelson Mandela'nın gelişi bir balinanın karaya vurmasından daha az etkiliyor seni. Neyse, balinayı kurtarabilseler bari. Demek ki göç başladı. Bakarsın görünürler birazdan. Bu yavru balinanın izini hiç olmazsa anası bulur. Bulmalı.
        Rehber sekiz bin kilometre yüzdükten sonra yorulmak şöyle dursun sıcak sularda coşkuyla çiftleştiklerini yazıyor balinaların. Erkekle dişi denize bir dalıp bir çıkarak, güneşte parlayan kül rengi gövdelerinden sular fışkırtarak birbirlerine doğru hızla yüzüyor, sonra boynuz tokuşturan koçlar gibi kafa kafaya çarpışıyorlarmış. İşte bu çarpışmanın, bu müthiş sarsıntının sonunda dölleniyormuş dişi. Ve erkek alıp başını engine doğru yüzerken doğan yavruyu emzirmek anneye düşüyormuş. Sonra balinalar yine sürü halinde, bu kez güneyden kuzeye, soğuk denizlere doğru yeniden katediyorlarmış sekiz bin kilometreyi.
        Bu konuda çok yazılıp çizildi. Soyu tükenen canlıları, özellikle de balinaları korumamız gerektiği, sanayi artıklarının zehirleriyle doğadaki dengeyi bozan insanoğlunun dünyamızın ayrılmaz bir parçası olan canlıları da yok etmeye başladığı artık herkesçe bilinen bir gerçek. Yine de tekrarlamakta yarar var. Balinalara dokunmayın efendiler! Onlar atalarımız sayılır bizim. Atalarımızın da ataları. Eski çağlardan bizlere kalan bir miras, yeri doldurulamayacak bir güzellik sayılır. Bizim kuşak Sait Faik'in "Son Kuşlar"da yazdığı gibi toprak anamızın güzel saçlarına benzeyen otları, havada çıglık çığlığa dönüp duran kuşları da pek göremedi. Balinalarıysa hiç görmedi. Bol bol yağlarını içti ama.
        Kıyıda balinaları beklerken Moby Dick'i anımsadım. Kaptan Ahab ile Beyaz Balinanın öyküsünü. Geçen yüzyılın balina avcıları yoksul, acımasız, ille de cesur insanlardı. Zıpkınladıkları balinanın yağı geçim kaynağıydı birçoğu için. Okyanus sularını kana bularken ailelerinin rızkını düşünüyorlardı. Ama aralarında Kaptan Ahab gibi çılgınlar, ayağını kaptırdığı dev bir balinadan öç almak için yedi deryalar aşmaya hazır olanlar da vardı. Ahab'ın öyküsü gerçekte bir arayışın öyküsüdür, balinalarla balina avcılarının değil. Moby Dick insanoğlunun saçma bir dünyada anlam arayışının, kendisine bir var oluş nedeni bulma çabasının romanıdır aynı zamanda. Bu bakımdan Camus'nün Yabancı'sı ile benzerlik taşır. Şimdi yanımda olsa da, bu kez bir başka gözle yeniden okusam Melville'in romanını. Görebilmek için saatlerdir beklediğim balinaların dünyasına Moby Dick'in satırları arasından dalsam. Ya da, akşam kaldığımız motelin televizyonunda, saçma sapan diziler yerine Kaptan Cousteau'nun bir filmi gösterilse. Balinaları, denizaltı dünyasını, okyanusta yaşayan canlıların o gizemli yaşamını gerçekte Kaptan Cousteau sevdirdi bana. Onun filmlerini izleyip kitaplarını okudukça doğanın önemini daha iyi kavradım, insanoğlunun canlı yaratıklara, giderek tüm çevreye kastetmesine daha çok kızar oldum. Ve birçokları gibi, Kaptan Cousteau'nun Fransız Akademisine üye kabul edilmesini de hiç yadırgamadım.
        Ne yazık ki su samurlarıyla yetinmek zorundayım bugün. Se, el ediyor, yola çıkmamız gerek. Balinalar da bir başka güne, bir başka yolculuğa kalsın. Bir daha kimbilir ne vakit yolum düşer bu kıyılara, balinaları görmek bilmem nasip olur mu? Sahi nasip olur mu?
        
        BIG SUR'U ARAYIŞ

        Sausalito'daki akşam yemeğinde yanımda oturan gazetecinin sorusunu duymamıştım. Lokantanın terasından görülen manzaranın büyüsüne dalmış, karşı kıyıda San Francisco'nun gökdelenlerinden körfeze yansıyan kızıllığı, batan güneşin ışınlarıyla giderek uzaklaşan, uzaklaştıkça da beyazlığını yitiren kentin yapılarını seyrediyordum. Erguvan rengi bulutlar gök yüzünde dağılırken limana demirli yelkenlilerin direkleri arasından güneş batıyor, okyanustan yükselen sis Golden Gate Köprüsünün pas rengi çelik putrellerini örtüyordu. Amerikalılara özgü hoşgörüsüyle kulağıma eğilip, sorusunu bu kez daha yüksek sesle ve sözcükleri alışageldiği gibi ağzında yuvarlamadan, tane tane söyleyerek tekrarlamıştı:
        "Kitaplarınız İngilizceye çevrildi mi?"
        "Hayır", diye yanıtlamıştım, "Bulgarca, Yunanca, Hollandaca ve Danimarkaca da dahil birçok olmadık dile çevrildi, ama İngilizceye asla!"
        "Ne yazık, okuyamayacağım demek ki!"
        "Fransızca çevirilerini okuyabilirsiniz", diye kestirip atmıştım. Amacım, ancak körfezin bu yakasından görülebilen, henüz AIDS'ten ölmemiş sanatçılarla gözlerini kazanç hırsı bürümemiş yupilerin uyum içinde yaşadıkları ve İspanyolcada "Salkım Söğüt" anlamına gelen Sausalito semtinin teraslarından izlenilebilen gün batımını kaçırmamaktı.
        "Fransızcam yeterli değil ki!"
        Hay Allah, benim de İngilizcemin yeterli olmadığını söylesem yine de kurtuluş yoktu. Çaresiz konuşacaktık. O soracak ben yanıtlayacaktım. Gün batımı da kaynayıp gidecekti bu arada.
        "Kitaplarınızda nelerden söz ediyorsunuz?"
        Güneş, tepsi büyüklüğündeki yuvarlaklığıyla körfezin buğusuna bir dalıp bir çıkan o ateşten top, gün boyu kenti, kentin kalabalık caddelerini, caddelerde New-York'taki gibi koşuşturmadan, birbirlerini çiğnemeden yürüyen binbir ırktan insanların değişken çehrelerini ısıtan Pasifik güneşi, kaybolmak üzereydi. Gözlerimi güneşin yatay ışıklarından yanımda oturan Kaliforniyalı gazetecinin meraklı bakışlarına çevirmiştim:
        "Bakın, kitaplarımdan söz etmeyi pek sevmem. Başka şeylerden konuşalım isterseniz. Amerika'dan, yakında başlayacak dünya kupasından, hemşehriniz Reagan'dan... ama edebiyattan konuşmayalım bu akşam."
        "Nasıl isterseniz", demişti boynunu büküp. Ben de, fırsattan yararlanıp Amerika üzerine yığınla soru sormuştum. Sabırla dinlemiş, anlayabilmem için yavaş konuşmaya çaba göstererek, ülkesini, Amerikan toplumunun sorunlarını anlatmıştı. Sonra da:
        "Kaliforniya'yı dolaşmalısınız mutlaka", demişti, "bu bölge ötekilerden çok farklıdır. Amerika'nın en zengin, en güzel, en sakin yeridir burası. Kendi bölgemi övmek için söylemiyorum. Batı gibisi yoktur. Kongreden sonra, vaktiniz olursa, olursa ne demek olmazsa da yaratmalısınız bu vakti, kıyıdan güneye, en azından Los Angeles'e dek inin."
        Doğrusu keyfime diyecek yoktu. İyi ki açmıştım bu konuyu. Bizim de niyetimiz bir araba kiralayıp güneye, "en azından Los Angeles'e dek" inmekti zaten. Tam üstüne basmıştı.
        "Peki", diye sürdürdüm konuşmayı, "kıyıda görülecek ne var?"
        "Ne yok ki! Kentler, İspanyol misyonları, kumsallar, göz alabildiğine okyanus. Hele Big Sur. Mutlaka Big Sur'a uğramalısınız."
        Kıyı boyunca gidiyoruz. Sol yanımız dağ, sağ yanımız uçurum. Okyanus aşağıda, martıların çığlık çığlığa uçuştukları kayalıklara vuruyor dalgalarını. Dalga kayaların biraz açığında kırılıyor önce, yuvarlanıp fır dönerek geliyor ve dev şadırvandan fışkıran binlerce ton ağırlığında bir su kütlesi gibi çarpıyor kayaya. Ak köpükler kayaların sivri uçlarından aşağıya, yosunlu çakıllara doğru süzülüyor. Yanımda oturan Se.'ye anlatmalıyım bu görüntüyü. Çünkü onun yalnızca yola bakması gerek. Bir yanlış hareket yapsa, biraz hızlı girse bir viraja, yandık demektir. Ölümüzü bile bulamazlar bu ıssız yerde. "İlâhi Darryl!" Mutlaka Big Sur'a uğramalıymışız! Böyle olacağı belliydi zaten. Palavracı bir hali vardı. Tahmin etmeliydim, bizi olmadık yerlere sürükleyeceğini anlamalıydım. Big Sur'a biz de gitmek istiyoruz, ama nerede bu Allahın belâsı kent? Söylesene be adam, nerede bu Big Sur! Haritaya bakıyorum, evet böyle bir kent var. Küçük bir yerleşim merkezi. Ama işaret panolarında adı geçmiyor. Sabahtan beri yoldayız, hâlâ varamadık Big Sur'a. Yol da, kıyı boyunca sarp yamaçlar arasından kıvrıla döne giden tehlikeli bir yol, bitmek bilmeyen bir belâ. Uçurumların üzerindeki köprülerden geçiyoruz. Geçtikçe de hayran kalıyoruz manzaraya, ama Big Sur Kafka'nın şatosu gibi ulaşılmaz bir yerde anlaşılan. Derken akşam oluyor. Se. farları yaktı bile.
        "Ne dersin", diyorum, "uyku basmasın diye lâfa tutayım mı seni?"
        Gülümsemekle yetiniyor. Buz gibi, tatsız bir gülümseme. Sonra sessizlik. Zaten yolculuğun başından, özellikle de tutkulu, çırpıntılı, telâşlı San Francisco günlerinden bu yana bir örümcek gibi aramızda ağını sabırla örüyor sessizlik. Ağa takılmamam gerek. Çin mahallesindeki yaşlı bilgenin yaptığı uçurtmaysa varsın uçsun gök yüzünde. Uçurtmayı kötü bir rüzgâra kaptırmamak gerek. Dün sabah, kıyıda beklediğim balinaların sevişmelerine de. Onlar balina. Elbette erkek alıp başını gidecek çiftleştikten sonra. Tarihi unutmalıyım artık. Biyolojiyi, coğrafyayı, yer bilimi de. Pratik bir çözüm bulmalıyız, başımızı sokacak bir yer. "Big Sur'u bulamadım gün akşam oldu," diye mırıldanıyorum. Se.'den yine tepki yok. Tüm dikkatini yola vermiş. Ya da öyle görünüyor. Neyse, böylesi daha iyi. Ya sinirlenip alamazsa bir virajı! Böylesi çok daha iyi. Aman bir başka şeye, örneğin aramızda olan bitenlere değil de, yola versin dikkatini! Gerçekten de gün akşam oldu. Önce okyanusun üzerindeki bulutlar, sonra sular karardı. Yolun sol kıyısındaki dağların yamacına vuran soluk ışık da azaldı giderek. Artık akşam, iyice akşam. Saatlerdir yoldayız ve çoktan varmış olmamız gereken Big Sur görünürde yok hâlâ.
        O gece, çok geç bir vakitte, önümüze çıkan ilk motelde konakladık. Karanlık zindan gibiydi. Hani "kurşun sıksan geçmez," öylesine yoğun. Ölgün neonların aydınlattığı bir benzin istasyonunun, uygarlığın yöredeki bu tek kanıtının hemen yanında, barakadan bozma bir yerdi. O gece, yorgunluktan ve aşağıda uğuldayan okyanusun içimde yol açtığı o tuhaf ürpertiden dolayı uyuyamadım. Bir ara, sabaha karşı, dalar gibi olmuşum. Düşümde sörf yapıyordum. Dalga açıktan geliyor, bulunduğum yerden alıp yukarıya, gök yüzüne doğru kaldırıyordu beni. Çıplak gövdem Pasifik güneşinde balkıyordu. Çevik ve usta devinimlerle yükseliyor, dengemi yitirmeden kırılan dalgadan sıyrılarak bir başka dalgaya binmeyi başarıyordum. Ve uzaktan, çok uzaklardan gelen bir ses, sanıyorum Memet Fuat'ın o kalın, güzel sesi Nâzım'ın dizeleriyle "devrilen bir atın sırtından inip / şahlanan bir ata" bindiğimi fısıldıyordu kulağıma. Derken yanımda uyuyanla sevişmeye başlıyorduk. Alt alta, üst üste, iç içe. Sonra boğazlıyorduk birbirimizi. Tam soluğum kesilip ölecekken, tam devrilecekken, dengemi yitirip düşmek üzereyken, kayak ayaklarımın altından kayıyor, bir başka kadının göğüslerine tutunuyor, sonra diri, sıcak göğüslerin, bu tek cankurtaran simidinin de ellerimin arasından kayıp gittiğini duyumsuyordum. Ellerimin arasından kayıp giden bu beden, tutunamadığım bu aşk, kök salamadığım bu dünya, bu meyvesiz ilişki, bu yabancı dil, bu göçebe günler... Daha ne kadar sürecek bu karabasan Tanrım, yıllar, yıllarca mı, yoksa göz açıp kapayana dek her şey bitecek, tufandan sonra sular alçalıp yer yüzü biçimlendiğinde aşkın güneşi aynı mekândaki beraberliğimizi, birlikteliğimizin sakin, ferah günlerini aydınlatacak mı?
        "Aydınlığı dünyama kuşluk vakti vurdu; sesi, gövdesi yalnızlığımda ışıdı. Eli elimde, dilim ağzında öylece kaldık. İç içe, kördüğüm gibi. Çözüldük sonra, yer ve zamana kavuştuk. Rahminden dışarı iterek dünyaya düşürdü beni. Emekleyip doğrulurken toprak dengemin, gövdesi toprağın yerini aldı. Ve hiçbir şey yerini almadı gövdesinin."
        Şimdi, "Gün" adlı öykümde yer alan bu satırları yazdıktan yıllar sonra, onun günlerdir süren sessizliği dengemi büsbütün yitireceğim korkusuna yol açıyor. Korkan insan yırtıcı bir hayvana dönüşür. Düşmemek için, bir yerlere tutunabilmek için ya çevresine saldırır ya da içine kapanır büsbütün. Neyse... Bu korkuyu, yıllar önce bir öykümde dile getirmeye çalıştığım bir kadının rahminden dünyaya düşen erkeğin dramını burada, Pasifik kıyısındaki bir barakanın daracık yatağında gördüğüm karabasanla yeniden yaşayacağımı bilemezdim elbet. Gerçekte Big Sur'un bir kent, bir yerleşim merkezi değil, o bölgenin adı olduğunu bilemeyeceğim gibi. Big Sur haritalarda işaretli, gece karanlığında varmak için hızla yol aldığımız, ne var ki bir türlü ulaşamadığımız bir durak, bir menzildi. Tehlikelerle dolu yolun bitiminde değil geçmişimizde, ilişkimizde, gerçekmiş gibi yaşadığımız hayallerimizdeydi.
        Ertesi gün Sant Luis Obispo'daki bir kitapçıda , Henry Miller'in Big Sur ve Jerome Bosch'un Portakalları adlı yapıtını görüp aldım. Bu adın gizi çözüldü artık. Yalnız adı mı, kuzeyden güneye katettiğimiz coğrafyanın da gizi çözüldü. Gece yol boyunca gördüğümüz, farların ışığında karşımıza birer korkuluk gibi çıkan irili ufaklı posta kutularının, ıssız doğanın, tepeleri bir anda sarıp dünyayı görünmez kılan bulutların gizi Miller'i okuyunca çözüldü.
        Big Sur dünyanın ucundaki bu el değmemiş, ya da en azından henüz turist ayağı basmamış bölgenin adıymış, bir kentin ya da kasabanın değil. Evler, daha doğrusu barakalar, birbirinden uzaktaki kuytu vadilere, tepelerin görülmez yamaçlarına kurulmuş. Ama epeydir insanlar yaşıyormuş burada. Kentlerin gürültüsünden, yer altında metronun, yer üstünde egzoz borularından ölüm saçan arabaların telâşından kaçıp gelen, Amerikan tarzı yaşama ayak uyduramayan insanlar. İçlerinde ressamlar, yazarlar, yazar olmaya özenenler, serseriler, esrarkeş ve alkolikler de varmış, ama tümünün ortak özelliği tüketim toplumunun değerlerini, yaşamak için çalışıp para kazanma zorunluluğunu kabullenmemeleri. Buraya yerleşip kendi inanç ve değerlerine göre, dayanışma temelinde bir topluluk oluşturmuşlar. Gereksinimlerini alın teriyle karşılayarak, ama özgürce, kimseden buyruk almadan, sömürüp sömürülmeden, azla yetinerek, rızklarını kardeşçe paylaşarak yaşamaya başlamışlar. Fabrika bacalarıyla hisse senetlerinin, ipoteklerle faizlerin çirkefinden, gökdelenlerle uydu televizyon yayınlarının dünyasından uzakta. Miller kitabında 1950 yıllarından itibaren Big Sur'a yerleşen bu insanları anlatıyor işte. Bir bakıma ilk hipileri. Usta bir portre ressamı dikkatiyle onların geçmişinden, yaşadıkları serüvenlerden, dram ve mutluluklarından, günlük yaşamlarından, birbirleriyle kurdukları ilişkilerden eskizler çiziyor. Çizmekle yetinmeyip modellerinin kişiliklerini kimi zaman gerçekçi, kimi zaman da fantezist bir yazar üslubuyla, ama o alaycı bakışından vazgeçmeden anlatıyor.
        İkinci Dünya Savaşı patlak verdiğinde Yunanistan'daymış ünlü yazar. Amerika'ya dönmek zorunda kalmış. Ve Avrupa'nın çeşitli kentlerinde, özellikle de Paris'te yaşadığı marjinal yaşamdan sonra, kitaplarından tanıdığımız o aykırı ve köktenci cinselliğin rüzgârıyla savrulduktan sonra, o zamanki Amerikan toplumunun katı ahlâk kurallarına ayak uyduramamış elbet. Kalkıp buraya, "yer yüzü cenneti" olarak nitelendirdiği Big Sur'a gelmiş. Gerçek barışı, ruhsal dinginliği bulmaya. Yıl 1942. Savaşın tüm dünyayı kasıp kavurduğu yıkım günleri. Yalnızca Avrupa ve Ortadoğu'da değil, Pasifik'te de çarpışmalar sürüyor. Pearl Harbor baskınından bu yana Batı kıyısından binlerce mil uzaktaki adalarda Japon zırhlılarıyla Amerikan denizaltıları sonu gelmeyen bir koşmaca oyunundalar. Ama burada, tehdit altındaki kumsalların biraz ötesindeki Big Sur'da dağların tepesine tünemiş bir kartal yuvası sessizliği hüküm sürmekte. Henry Miller işte bu sessizliğin içine yerleşiyor, yani yapıtının içine. Yıllarca sürecek bir başka yaşama başlıyor, eski deyimle söylersek "inziva"ya çekiliyor.
        Yazar Big Sur ve Jerome Bosch'un Portakalları'nda belki de dünyada ilk hipi topluluğunu oluşturan marjinallerden söz etmiyor yalnızca.
        
        
        
