                       
        
        
                
             haber
                   
        Osmanlılar, 'asri' sözcüğünü 'modern'nin karşılığı olarak Arapça 'asr' 
              kökünden türetmişlerdi 
              Anadolu'da modernizm 
              Modern kavramı, daha Osmanlılar döneminde ''asri'' sözcüğüyle karşılanmış 
              ve cumhuriyetin ilk yıllarında ülke asri sinemalardan, asri fırınlardan, 
              asri lokantalardan, asri mezarlıklardan geçilmez olmuştu. Yani, 
              modernizmin Anadolu'yu da daha 19. yüzyılın sonlarından itibaren etkisi 
              altına almaya başladığına kuşku yoktur. 
              Asri'nin hem '"modern" hem de "yirminci yüzyıl" anlamında kullanılmasının 
              yarattığı karışıklık yüzünden, Miladi Takvim'in kabulünden sonra, Kuran'ın 
              103. suresinin de adı olan Asr'dan bu kez ''asır'' diye yeni bir sözcük 
              uydurulmuştur. İlk yıllarda ''yirminci yüzyıl'' anlamına gelen bu sözcük 
              zamanla ''yüzyıl'' karşılığı olarak kullanılmaya başlanmıştır. 
              Gerçekten de, bu yeni teknolojiyle üretilen dev boyutlu modern binalar, 
              gökdelen konut blokları, toplantı salonları, sinemalar, stadyumlar, spor 
              salonları ve çok katlı yollar, geniş açıklıklı köprüler, viyadükler, 
              tüneller, metrolar daha büyük kitlelerin daha uzun süreler bir arada 
              yaşamalarına olanak verdiğinden, modernizm in de hızla yaygınlaşması, 
              toplumsal yapıları etkilemesi kendiliğinden sağlanmıştır sanki. Örneğin, 
              ülkemizde de, modernizmin temel ilkeleri olan ''insan hakları, özgürlük, 
              eşitlik'' vb. gibi laik kavramların anlamlarını üniversite öğretim 
              üyelerimizin tamamının bildiğini bile söyleyebilmek söz konusu değilken, 
              ne ilginçtir ki, bugün, modern mimarlığın temel öğeleri olan çimento ve 
              betonarmenin girmediği bir köşe gösterebilmek kesinlikle olanaksızdır. 
              Bilindiği gibi, gecekondularımız bile artık, damları bol demir filizli, 
              yalapşap dökülüvermiş, güya betonarme, çürük çarık binalardır. 
              Oysa, ''modern'' kavramı, anımsanacağı gibi daha Osmanlılar döneminde 
              ''asri'' sözcüğüyle karşılanmış ve cumhuriyetin ilk yıllarında da ülke 
              asri sinema lardan, asri fırın lardan, asri lokanta lardan, asri mezarlık 
              lardan geçilmez olmuştur. Yani, modernizmin Anadolu'yu da daha XIX. 
              yüzyılın sonlarından itibaren etkisi altına almaya başladığından, bizce de 
              kesinlikle kuşku duyulmasa gerektir. 
              Sahi 'asri' ne demektir? 
              Bilindiği gibi, ''asri'' sözcüğünü Osmanlılar ''modern'' kavramının 
              karşılığı olarak Arapça ''asr'' kökünden türetmişlerdir. Ancak, gerek 
              türetiliş nedenine, gerekse türetildiği ortamın koşullarına bakılacak 
              olursa, ''modern'' kavramının Batı'da da aynı anda ''yirminci yüzyıl'' 
              anlamına kullanıldığını, bu Osmanlıca ''asri'' sözcüğünden daha iyi 
              tanıtlayacak bir kanıt bulabilmek, galiba gerçekten olanaksızdır. 
              Çünkü, Osmanlılar da daha ilk günlerinden itibaren İslami takvimi 
              kullanmışlardır. Hicret'i başlangıç alan ve Ay yılına göre düzenlenmiş bu 
              Hicri Takvim 'de de, aylar 28-29 gün çekmekte, dolayısıyla yıllar da Güneş 
              yılından 11 gün eksiktir. 
              20. yüzyıl kavramı 
              Nitekim bu nedenle, Sultan II. Mahmud döneminde, ilk kez bir Hıristiyan 
              ülkeden borç istenip, İngiltere ile ticaret antlaşması imzalanınca, 
              Batı'yla bir eşgüdüm sağlayabilmek için 1838 yılında salt mali işlemlerde 
              kullanılmak üzere ''Rumi Takvim'' adıyla, Güneş yılına göre düzenlenmiş ve 
              mart ayını yılbaşı kabul eden bir ikinci takvim daha kullanılmaya 
              başlanılmıştır. Güneş yılına göre düzenlenmiş bu yeni Rumi Takvim ile, 
              kullanılmakta olan Kameri Hicri Takvim arasında yıl sayısı açısından bir 
              koşutluk kurabilmek amacıyla da, Hicri yıl sayısının, her 33 yılda bir yıl 
              atlanarak hesaplanmasına karar verilmiştir. Ne var ki, birinci ve ikinci 
              33 yılın sonunda, yani 1871'de ve 1904'te Hicri yıl sayısının birer yıl 
              atlanarak hesaplanması unutulduğundan bu iki takvim arasındaki yıl farkı 
              ikiyi de aşınca, çaresiz Hicri Takvim'den vazgeçilip, Güneş yılına göre 
              düzenlenen Gregoryan Takvimi'nin Takvim-i Garbi adıyla kullanılmaya 
              başlanılması 1917 yılında kabul edilmiştir. Yıl sayısı olarak da, iki 
              yıllık farkın düzeltilmesine gerek görülmeden Hicri 1333 rakamı başlangıç 
              kabul edilmiştir. Bilindiği gibi, yıl sayısının Miladi yıl sayısı alınarak 
              düzeltilmesi de, cumhuriyet döneminde, ezani saatten uluslararası saat 
              sistemine geçişle birlikte, 1926 yılında yapılmıştır. Görüldüğü gibi, 
              ''20. yüzyıl'' kavramı Osmanlı düşüncesine sözcük olarak bile girmemiş, 
              yani Osmanlılar 20. yüzyıl 'ı sözcük olarak dahi yaşama olanağına 
              kavuşamamışlardır. 
              Çünkü, Osmanlı düşüncesinde ''yüzyıl'' kavramı da yoktur. 
              Centuria, devir... 
              Örneğin, Fransız Devrimi ile ancak elli yıl sonra, 1839'larda tanışmış 
              olmasına karşın hemen rüzgârına kapılıp devrimin birçok kavramını Osmanlı 
              düşüncesine kazandırmaya çalışan Osmanlı aydını da ''yüzyıl'' kavramıyla 
              kesinlikle hiç ilgilenmemiş, ona bir Osmanlıca karşılık bulmak için 
              şuncacık bir çaba harcamamıştır. Bilindiği gibi, ''yüzyıl'' da, ''Miladi 
              Takvim'' ile ilgili olarak, Romalılar döneminde türetilmiş bir kavramdır, 
              yüzyıl anlamındaki Latince ''centuria'' sözcüğü daha sonraki yıllarda 
              öteki Batı dillerine de geçmiştir. Dolayısıyla ''yüzyıl'' da, bir Miladi 
              kavramdır yani... Bu nedenle, Miladi Takvim ile Hicri Takvim arasındaki 
              beşyüz küsur yıllık zaman farkı da göz önünde tutulacak olursa, bu Miladi 
              kavramı, Hicri Takvim'i kabul etmiş bir ülkede kullanmaya kalkışmanın ne 
              gibi karışıklıklara ve sorunlara yol açabileceğini kestirmek pek de zor 
              olmasa gerektir doğrusu. Nitekim, İslam ülkelerinde de, bütün tarihleri 
              boyunca, dönemlerle ilgili olarak, ''yüzyıl'' kavramı yerine sürekli 
              ''devir'' kavramı kullanılmıştır, gördüğümüz kadarıyla. Örneğin İslamiyet 
              öncesi ''cahiliye devri'' dir. Hz. Muhammed dönemine ''devr-i saadet'' 
              denilmektedir. İslam kaynaklarında halifeler döneminin adı ''Halife-i 
              Raşidin Devri'' dir. Daha sonraki dönemlerin adları da ''Emeviler Devri'' 
              dir, ''Abbasiler Devri'' dir. Arapça ''devr'' sözcüğü de, bilindiği gibi 
              kesinlikle ''yüzyıl'' kavramıyla ilgili olmayıp, ''bir sürenin veya 
              sürecin belirli bir bölümü, belirli bir zaman parçası, dönem, çağ'' 
              anlamlarına gelmektedir. 
              Gerçi, aynı kaynaklarda zaman zaman ''devr'' yerine, gene Arapça ''asr'' 
              sözcüğü de, örneğin ''devr-i saadet'' yerine, ''asr-ı saadet'' şeklinde 
              kullanılmaktadır. Ancak, ''devir, zaman, dönem ve ikindi vakti, güneşin 
              batmasından 2.5 saat öncesi'' anlamlarındaki bu Arapça ''asr'' sözcüğünün 
              de ''yüzyıl'' kavramıyla kesinlikle hiçbir ilişkisi yoktur aslında. 
              Dilimizde ''asır'' şeklinde Türkçeleştirilerek ''yüzyıl'' anlamında 
              kullanılmaya başlaması ise, gördüğümüz kadarıyla ''asri'' sözcüğünün de 
              türetilmesinden çok sonra, cumhuriyet döneminde, 1926 yılında Miladi 
              Takvim 'in kabulüyle olsa gerektir. 
              Yirminci yüzyıl... 
              Çünkü, tarihçilerin belirlemelerine göre, ''asri'' sözcüğü de Osmanlı 
              aydınlarınca ''modern'' kavramının karşılığı olarak ancak 1917 yılında 
              Hicri Takvim 'in terk edilip Gregoryan Takvimi 'nin kabulünden sonra 
              uydurulmuştur büyük bir olasılıkla ve çok ilginçtir, aynı zamanda 
              ''yirminci yüzyıl'' anlamına da kullanılmıştır uzun süre. 
              Ayrıca, ''asri'' sözcüğünün uyduruluşu ile ülkemizdeki ilk betonarme 
              ''apartmanların'' yapılış tarihleri de çakışmaktadır sanki. Örneğin 
              ''apartman'' sözcüğünün edebiyatımızda ilk kez kullanıldığı, 1922 yılında 
              yayımlanan ''Kiralık Konak'' adlı romanında Yakup Kadri Karaosmanoğlu da, 
              genç kızın gece hayatına düşkünlüğü konusunda, romanın kahramanını ''Asri, 
              modern hayata göre yetişmektedir. Tabii bu hayatın her türlü safahatını 
              yaşayacaktır'' diye konuşturarak, ''asri'' ve ''modern'' sözcüklerini, 
              sanki ''asri'' sözcüğünü açıklamaya çalışırmış gibi birlikte 
              kullanmaktadır. Ola ki ''asri'' sözcüğünün hem ''modern'' hem de 
              ''yirminci yüzyıl'' anlamında kullanılmasının yol açtığı karışıklıklar 
              yüzünden, galiba Miladi Takvim'in kabulünden sonra, Kuran'ın 103. 
              suresinin de adı olan Asr 'dan bu kez ''asır'' diye yeni bir sözcük 
              uydurulmuş ve ilginçtir, ilk yıllarda ''yirminci yüzyıl'' anlamına gelen 
              bu sözcük de zamanla ''yüzyıl'' karşılığı olarak kullanılmaya 
              başlanılmıştır. 
              Görüldüğü gibi, ''modern'' kavramının Anadolu insanının yaşamına da 
              yirminci yüzyılda ve yirminci yüzyılla özdeşleşerek girdiğinden kuşku 
              duyabilmek dahi olanaksızdır bizce. 
        
        
        Akgün Akova ara verdiği şiire 'Sevdiğim Kadın Adları' kitabıyla yeniden 
              döndü 
              Dizeler arasında fotoğraf 
              'Şiirin sadece ses olmadığını biliyorum. Sanat kulağın, beynin, gözün bir 
              araya getirildiği bir yer. Bazen görüntüler oluşuyor kafamda ve onları 
              aktarmaya çalışıyorum. Bu düzyazılarım için de geçerli.' 
              NENA ÇALİDİS 
              Ayşegül, Lale, Begüm, İrem ... Ne çok şey hatırlatır insana; sevdiği 
              kadını, ablasını, annesini veya ölen kızını... 
              Şair Akgün Akova , ''Sevdiğim Kadın Adları'' (Çınar Yayınları) kitabında 
              hayatında izler bırakan kadınların adlarına değil, aksine ses ve anlam 
              olarak sevdiği adlara yer verdi. Akova'nın uzun bir aradan sonra şiir 
              dünyasına yeniden merhaba dediği bu çalışma aslında onun kendisini 
              sınamaya karar verişinin de ilk adımı. 
              Uzun bir aradan sonra bir şiir kitabı yayımladınız. Bu dönüşü neye 
              borçluyuz? Bu tarz, şairin şiirini sınama dönemi olarak nitelenebilir mi? 
              AKGÜN AKOVA - Bu kitabın ilginç bir öyküsü var; dört yıl önce Konya 
              Karaman'dan Torosları aşıp Akdeniz'e inen Sarıkeçililer aşireti vardır. 
              Sarıkeçililer eski Türkmen geleneklerini sürdüren göçerler. En önemli 
              özellikleri Anadolu'da göç ederken gidecekleri yerlere hâlâ deveyle 
              gidiyor olmaları. Birkaç yıl sonra artık develerle gitmeyeceklerini 
              düşündüğüm için onları fotoğraflamak ve bu yolculuğu yapmak için yola 
              çıktım. Onlara yetişemedim. Hava çoktan kararmıştı, ben de Alahan 
              Manastırı'na çıkmıştım. Orayı fotoğraflarken güneş kırmızı şurup renginde 
              battı. Büyüleyiciydi... Yalnız başıma ateş yakıp orada kalmaya karar 
              vermiştim. O akşam şiiri boşladığımı fark ettim ve şair olarak kendimi 
              sınamaya karar verdim. Bir şair nasıl sınanır? Sözcüklerle. Bu yöntemle 
              sözcükleri ve kendimi sınamaya karar verdim. Aklıma ''Sevdiğim kadın 
              adları'' dizesi geldi. Melike, Ayşegül, İrem gibi. Bunlar benim çok 
              sevdiğim sözcükler. Bu adların ortak noktası aşk, ama şiirler aşk şiiri 
              değil. Her ne kadar bazı şiirlerde kantarın topuzunu kaçırdımsa da bu 
              şiirler birbirlerine asla benzemiyor. 
              'Varoluşumu sorguladım' 
              Aşk şiiri yazmadım diyorsunuz, ama şiirleriniz bu öğe üzerine kurulu... 
              AKOVA - O akşam yıldızlara bakarken varoluşumu sorguladım. Evrenin içinde 
              hepimiz küçük birer noktayız. Bizi var eden şeylerden biri sevgi ve aşk 
              diye düşündüm. Bunun için, aşk ortak kavram olabilir dedim. Kadın adları 
              toplamıyla bir erkek şair yan yana gelince bundan daha doğal bir şey 
              olamaz diye düşündüm. 
              Kitabınızın ikinci kısmında Düş-mektup olarak nitelenen bir bölüm var. 
              Bu bölüm okuyucuya yağmur sonrası toprak kokusunu hissetmek gibi bir duygu 
              yaşatıyor. Bu bölüm şiirde yaşadığınız gelgitlerin ve hüzünlerin mola 
              durağı mı? 
              AKOVA - Doğru bir saptama yaptınız. Düş-mektubu, ben kimim sorusunu soran 
              bir arkadaşımı da içine katarak kadına yazılmış bir mektuba dönüştürdüm. 
              Bir sorgulama alanı bu metinler. Aslında bütün şiirler bağımsız 
              okunabilir, aynı metin gibi. Ama şiirlerin bazı yerlerinde, örneğin 
              Ayşegül adlı şiirde Onat Kutlar 'a, Nietzsche 'ye göndermeler 
              var. Bütün bunlar o mektubun ayak sesleri. 
              Şiirleriniz gözleme ve gerçeğe dayanıyor... 
              AKOVA - Kimya mühendisiyim ve daha sonra işletme ihtisası yaptım. Şu an 
              yaratıcılık üzerine dersler veriyorum. Şiirin sadece ses olmadığını 
              biliyorum. Sanat kulağın, beynin, gözün bir araya getirildiği bir yer. 
              Bazen görüntüler oluşuyor kafamda ve onları aktarmaya çalışıyorum. Bu 
              düzyazılarım için de geçerli. Gerçek ve düş her zaman iç içedir. Hatta 
              bazen hangisinin nerede başladığını, nerede bittiğini ayırt edemiyorum. 
              İnsan yaşamı da böyle değil mi? 
              Fotoğrafları yazmak istiyor 
              Peki ya fotoğraf yazmaya nasıl yansıyor? 
              AKOVA - Tam başa bela bir şey. Hep söylenen bir söz var; insanlar ölürken 
              yaşamları film şeridi gibi gözlerinin önünden geçer diye. Fotoğrafçıların 
              da gözlerinden çekemedikleri geçiyor. O zaman bu fotoğrafları yazmak 
              istiyor insan. İkincisi, görsel şiirler de var. 
              Mesela Küre'de, o ahşap kahverengi evler arasında havalanan bir güvercin 
              sürüsünün fotoğrafını çektim. Baktığınız zaman o bir fotoğraf değil, bir 
              şiir artık. Aynı zamanda ciddi bir sorun da yaşıyorsunuz; fotoğraf çekmek 
              için yollara çıkmanız, yazmak için de evinize kapanmanız lazım. Bu çok 
              ciddi bir ikilem. Yoldayken şiir değil, gezi yazısı yazıyorum; dolayısıyla 
              o iç yolculuklarımı yapamıyorum. Kemal Özer şunu söylüyor: ''Sözcükler 
              görüntüleri ne kadar iyi aktarırlarsa aktarsınlar, renkleri her zaman 
              dışarda bırakırlar.'' Ben de fotoğrafı bunun için çekiyorum. 
              Sunay Akınla bir ikili oldunuz. Ortak projeleriniz var mı? 
              AKOVA - Sunay'la bugüne dek binin üstünde konuşma yaptık. Sunay'ın adını 
              anan beni, benim adımı anan ise aklına onu getiriyor. Sunay'la bazen 
              dalıyoruz, bazen de kuş olup uçmaya çalışıyoruz. Öyle bir hale geldik ki 
              Sunay işin toplumsal yanını anlatırken ben psikolojik yönünü anlattım. En 
              son coğrafyayı da paylaştık; o İstanbul'u, ben de Anadolu'yu aldım. Yakın 
              bir zamanda, ortak katıldığımız panel ve söyleşileri kitaplaştıracağız. 
        
        
        'Sekreter' baştan sona oyunculuk gösterisi halinde seyreden, ilginç ve 
              muzip bir film 
              Bürodaki efendi-köle oyunu... 
        
        
              Bir bakıma 5 gün önce sona eren ''Bağımsız Filmler Festivali" ni devam 
              ettiren, Sekreter , sadomazoşist bir ilişkiyi romantizme dönüştürerek 
              hikâye ediyor. Porno sektörünün hemşire-hasta ya da tamirci-ev kadını gibi 
              en beylik fantezilerinden olan sekreter-patron klişesinden yola çıkan ( 
              Soderberg 'den sonra şimdilik ''Bağımsızlar'' ın en yeni Steven'i), 
              okullu genç yönetmen Shainberg bu ikinci filminde, dip girdaplarına 
              yakalanıp alabora olmadan cinselliğin engin sularına yelken açıyor, iki 
              ana karakterine odaklanarak ve ölçülü biçili ayrıntılandırılmış, dengeli, 
              dingin bir anlatım tutturarak. Rollerine cuk oturmuş iki oyuncusunun 
              parlak performanslarıyla sürüklediği, farklı bir aşk hikâyesi 
              diyebileceğimiz Sekreter , Shainberg'in sinema okulu öğrencisiyken Mary 
              Gaitskillin hikâyesinden uyarladığı kısa filmin, yıllar sonra uzun 
              metraja genişletilmiş hali. 
              Sado-mazoşist bir ilişki... 
              Tek mekânda, iki karakter arasında geçmesine karşın kısa filmlik 
              malzemesini tekdüzeliğe düşmeden, mizahi tatlarla bezeyerek, samimi 
              tonlardan aktaran filmde oyuncu seçimi ve David Lynch filmlerinden ödünç 
              alınmış besteci Angelo Badalamenti 'nin gergin müziği çok iyi. Komedi 
              ya da romantik komedi gibi bildik türlere pek kolayca sığ(dırıla)mayacak 
              nitelikte, iyi kurulmuş ve oynanmış, kendine özgü bir atmosfer yaratan 
              filmde, mazoşist sekreter-sadist patron oyunu, kadın-erkek ilişkisinin 
              metaforu olarak kullanılıyor. 
              Alkolik babayla sinirleri laçka annenin 
              sürekli didiştiği, nevrotik bir ailede büyüyen, bedenine acı 
              çektirme eğilimi nedeniyle tedavi gördüğü akıl hastanesinden yeni çıkmış, 
              orasını burası haşlayıp keserek bandajlayan, sorunlu bir genç kadın (Lee 
              Halloway- Maggie Gyllenhaal ), gazete ilanıyla başvurduğu bir hukuk 
              bürosunda, başöğretmen edasında, yalnız çalışan, aşırı düzenli bir avukat 
              tarafından sekreter olarak işe alınır. Bilgisayarlı dijital çağımızda hâlâ 
              daktilo ve eski tip telefonun kullanıldığı, antik bir büroda sekreterlik 
              yaparken sürekli burnunu çeken, saçıyla başıyla oynayan, pasaklı, sarsak, 
              mutsuz Lee, aile evinin hücre duvarları dışında, bir işyerinin havasını 
              ilk kez solumaktadır. Ama giyim tarzına sinir olan, mükemmeliyet 
              takıntılı, düzgün ve otoriter avukat patronu Grey, 
              daktiloda yaptığı imla hatalarını bir bir sekreterinin gözüne sokar. Ne 
              var ki azarlanmaktan, hırpalanmaktan, örselenmekten hoşlanır Lee. 
              Birinin buyurgan patronluğunu kabul ettirdiği, ötekininse kayıtsız şartsız 
              her türlü buyruğu yerine getirdiği bir efendi-köle oyununa girişirler dış 
              dünyadan soyutlanmış büroda. Lee boyun eğmeyi baştan, gönüllü kabullenmiş 
              tip zaten. Lee'yle Bay Grey'in 'sapkın' hikâyesi, gitgide birbirlerini 
              kışkırtarak tamamladıkları bir beraberliğe dönüşecektir... 
              'Yalnız egoların uyumu' 
              İdeal çiftimizin dağlarda balayı şeklindeki, filmin baştanberi süregelen 
              'arızalı' yapısına karşıt, alışılmış bir Hollywood romantik komedisinin 
              alışılmış mutlu sonuna bağlanıyor ''Sekreter." Çiftimiz, fantezilerini 
              birbirlerine yaşatarak onca kontrol edilemezliğine karşın aşklarını memnun 
              mesut biteviye sürdüreceklerdir diğer çiftlere benzeyene kadar. 
              Sabun köpüğü finaliyle sonuçta biraz irtifa kaybetse de bu düzeyli ve 
              eğlendirici ''yolları kesişen yalnız egoların uyumu" çeşitlemesi, yine de 
              meraklısını hoşnut bırakıyor. Vaktiyle Soderberg'in ''Bağımsızlar" ın 
              yolunu açan ''Seks Yalanları" yla (1989) hayatımıza girmiş James Spader'in 
              yine rolünün hakkını verişinin yanı sıra filmin asıl kozu, mazoşistliğini 
              cinsellik alanına yönelttikçe çekici, cilveli bir kadına dönüşen arızalı 
              Lee'yi canlandıran, yönetmen babanın gelecek vaat 
              eden oyuncu kızı (Jake'in de ablası) Maggie Gyllenhaal kuşkusuz. 
        
        
        
        
