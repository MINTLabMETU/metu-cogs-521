                           
             SIDIKA Öpücük Balığı Fabrıga
             Atilla Atalay
                   
                Öykü
                   
        
        Ve Kenar... Ve Samim...

        -"Alo Sıdıka, ben Kenar... Alo... Konuş reca ederim, orda olduğunu biliyorum, duygularımla oynama..."
        -"Kimsin lan sen, naapçan Sıdıka'yı, neyin kenarısın..."
        -"Öhö... Asıl siz kimsin... Orası Sıdıka diilse yanlış mı düştü?.."
        -"Doğru düştü... Ben Samim... Sıdıka'nın abisiyim... Ne istiyosun, nası yani, bu numarayı sana Sıdıka'dan mı aldın, yakınlığınızın derecesi nedir? Konuş lan kimsin?.."
        -"Bir dost... İsmim Kenar... Kenar de, Sıdıka anlar..."
        -"Bana bak, derhal Tuna Pastanesi'nin önüne gel, senin ağzını burnunu kırıcam..."
        -"Şeyin ordaki mi, Yuvam Taksi'yi geçince hani... Sol kolda Arab'ın Tamiranesi'nin sırasında..."
        -"Ne alakası var lan... Yuvam Taksi aşşada kalıyo... Üçkuyular minibüs durağının karşısı, yanında Şenkay bilardo salonu var..."
        -"Bi dakka abi, karıştırdım şimdi ben... Yaa, bak ne diycam abi... Ben var ya, ben şu anda, şimdi bakkaldan arıyorum... Uzun tutcak... Ben kapatıyim, sen ara, bakkala telefon faturası girmesin... Numarayı veriyorum, yazıyo musun abi..."
        -"Sen orda dur, ben atlayıp oraya geliyorum... Zıççam bacaana! Nerde şimdi o bakkal..."
        -"Sana uzak kalır abi, Sinop'tayım ben... İstersen gel ama... Saat başı otobüs var, Ayancık Seyahat'e pincen..."
        -"Sen kafa mı yapıyon lan benle geyik... Kim Sinop'u ne Ayancık... Sinop'tan doğru ne alaka, kızkardeşime telefonla takılıyorsun?"
        -"Kütüğüm Sinop'ta abi... Esasen muhit olarak sizin ordayım, Sıdıka'yı parkta görmüştüm... O bakımdan yani... Sinop'a Askerlik Şubesi'ne geldim, kütük burda ya... Yarın döncem ama... Bi arıyim dedim... Sinop'tan bi arzun var mı abi?.."
        -"Bak hâlâ konuşuyo... İskicem belanı, kapa lan şu telefonu, bi daha da Sıdıka'ya takıldığını duyarsam, yersin bıçağı... Duydun mu lale?"
        -"Ağır konuşuyosun ama abi... Sevenin arasına Allah bile girmez... Aramıza girersen, sen diil ben vururum kendime pıçağı, elveda..."
        ***
        -"Kütüğü Sinop'ta olan Kenar diye birini tanıyo musun kız sen... Sana söylüyorum cevap ver Sıdıka... İzzet-i nefsimiz mevzu bahis... Kenar bir nedir?"
        -"Ühnk! Saçmalama abi, Kenar diye isim olur mu?"
        -"İsmi her neyse işte... Seni kütüğünün ordan telefonla aradı, ben çıktım... Bi daha o çocuğu görmiyceksin, ikinizi birden öldürürüm..."
        -"Aman abii... Benim o çocuğu gördüğüm felan yok... Yazık, hafif deli bi oğlan, sen hiç meraklanma, bi daha aramaz... Üşütük işte... Bi kere parkta gördü taktı kafayı... Naapıcaksın, o da ööle işte."
        -"Bak bi de elin itini koruyo... Benim kitabımda arada yüzük olmadan kızkardeşime zırt pırt telefon edilmesi yazmıyo kızım... Ciddiyse gelir ister, telli duvaklı götürür Sinop'a, kor kütüğün yanına... Ööle dillendirmek yok işi, adın çıkar... Ya evlenin, ya görüşme! Gebertirim, o kadar!"
        -"Ben kendimi vursam olay çözülüyo mu acaba? Elin doğru dürüst tanımadığım manyağı Sinop'tan doğru telefonla ailemizin şerefini kirletti... Öyle ya, şimdi kesin bikaç ceset lâzım... Ya ceset ya yüzük... Çünkü ailemizin şerefi telefonla arandı..."
        -"Biz bööle gördük kızım... Saka ailesinin geçmişinde bir tek leke bulamazsın... Namus için ölürüz de öldürürüz de..."
        -"Ay manyaklaşma abi... Sen on tane kızı arıyosun telefonla... Şimdiye kadar 170 kere evlenmen 120 civarında da "namus cinayetine" kurban gitmen gerekirdi..."
        -"O başka... O kızlarla gönül eğlendiriyorum ben... Hem ben erkeğim..."
        -"Kenar da erkek..."
        -"Nea! Yürü kız abdest al, gebertçem seni... Demek "Kenar erkek" ha... Yaktın lan, bu genç yaşta yaktın beni, hapislerde çürüycem..."
        -"Dediğim lafta ne var şimdi? Dünya nüfusunun önemli bir kısmı erkek... Diğerleri kız... Sen nası bazı kızlara "yazılıp" telefon filan açıyosun, peşine takılıyosun, kesişiyosun, tuhaf sesler çıkarıyosun, Kenar da ööle bişey... Çocuğun senden bi farkı var, kütüğü Sinop'ta... Anlıyo musun?"
        -"Anlıyoruz heralde, eşşek diiliz... Peki şimdi naapmam gerekiyo benim?"
        -"Delikanlılık raconunu ben bilemiycam... İstiyosanız gidip Kenar'la birbirinizi dövün, rahatlarsınız... Birlikte "kızkardeşiniz olmıyan" üçüncü bi kıza da takılabilirsiniz... İyisi mi sen kütüğünü de Sinop'a aldırt... Yeter ki bana bulaşmayın..."
        -"Ben her ihtimale karşı sana bi tane vurıyim da, soona laf olmasın... Gel bak, yavaş vurcam..."
        
        Kukla Ettin Beni Kendine

        -"Alo, alo Sıdıka... Ben Kenar... Parktaki çocuk hani..."
        -"Hü... Aman Allahım... Yanlış numara kardeş... Çok yanlış bi numara... Ört o telefonu, bi daha da arayım deme... Delirdin mi lan sen?"
        -"Deliyim, yanıyorum... Sana açılmak istiyorum... Size sana diyebilir miyim? Biliyorum siz de bana karşı ilgisiz değilsin... Yoksa telefonu açmazdın..."
        -"Telefon çaldı açtım salak! Nerden biliyim kim arıyo?"
        -"Başkası da mı var yoksa? Hıı, cevap ver!"
        -"Aaa... Ciddi hasta bu çocuk... Bela mısın lan sen, hem nerden buldun bakiim bu numarayı?"
        -"Parkta bana vururkene "Bu bir Sıdıka Saka yumruğudur" demiştin ya... Saka soyadlı herkesi aradım, sizin numarayı buldum."
        -"Yanlış numara! Burda Sıdıka Saka diye birisi yok! Ben Devlet Bakanı Bekir Sami Daçe... Çabuk kapa bakiim çocuğum telefonu..."
        -"Bekir kim, o çocuğa mı âşıksın? İkinizi birden vururum kendimi de yakarım... Belki benim temiz hislerimden başka verebilecek bir şeyim yok, ama aşkım için ölürüm de öldürürüm de..."
        -"Haydaa, nası yani aşk?.. Kardeşim epi topu iki dakka parkta görüştük, onda da yumruk yedin zaten... Huyumu bilmezsin suyumu bilmezsin... Sen başka bişiy hissediyosundur, aşk filan diildir o... Miden filan yanıyo mu?"
        -"İçim yanıyo içim, geceleri uyku tutmuyo..."
        -"Tamam işte... Gastrit... Aşk diil yani... Abimde de var, baharda azıyo... Sık ve az yemek yiycen..."
        -"Kukla ettin beni kendine..."
        -"Hırk! Ne diyosun be..."
        -"Zalim..."
        -"Gastrit artı ileri paranoid nevroz... Bak Kenar kardeş... Kız erkek arkadaşlığı bööle olmuyo... Bööle bişi diil yani... Hele aşk falan hiç diil. Anlaşıldı, senin bi kukla olma eğilimin var. Müslüm Baba'nın şarkılarını dinlerken karı kibin ağlamadan ve fakat masaya şööle kralından bi yumruk sallayıp, ağır delikanlı pozisyonunda birayı fondiplemeye yer arıyosun... Ama ben bööle hıyarlıklara karşı bi insanım.. Şööle sööliyim; tipin diilim..."
        -"Arabamız yok diye di mi? Ah ulan felek, dibine vurıyım senin... Şööle bi Tempra'ya pinseydim bööle konuşmazdın ama... Askere gidiyim döniyim dayım çekicek altıma bi tane..."
        -"Ah evet Kenar... Sen askere git, hatta ordan da Paris'e git oğlumcum... Bi daha da dönme! Lan elalemin hayatı Deryalar, ve Ferhanlar şeklinde geçerken bize Müslümler çatıyo... Kukla etmişim kendime, arabası yok diye miymiş... Ah ulan felek statüsünde hayatıma girip tedhiş hareketleri yapılıyo..."
        -"Bekire misin?"
        -"Ne? Pis ayı!"
        -"Bekir'e mi âşıksın diycektim... Ama dilim sürçtü, karşında konuşamıyorum bile... Dedim ya lüle saçlım, kukla ettin beni kendine..."
        -"Lan lüle filan diyip durma insana... Hayır, kötü konuşucam kırılcaksın... Bak aslanım, birincisi, sen âşık diil gastritsin; ikincisi, hayvan sevgisi dışında benim sana bi his beslemem mümkün diil... Aşk dediğin yürek işi, beyin işi... Kendini ve birilerini kesip doğramakla âşık olunmaz. Son olarak da benim saçım lüle diil ki zaten... Olmaz yani... Hiç kırılma şimdi, kapat şu telefonu... Müslümler ve Ferdiler anladılar mı?"
        -"Bunu bana nasıl söylersin Sıdıka? Yaşadığımız bunca şeyden sonra..."
        -"Teknoloji mucizesi... Oduna yerli film senaryosu kaydedilmiş... Habire çalıyo... Biz senle ne yaşadık ki eşşoğlu eşkenar.?.. İlle kırdırtçan kendini di mi mazoşist salak! Git kendine başka bira mezesi seç, sakın bi daha arıyım deme, çok kötü girişirim ruhuna..."
        -"Peki... Elveda Sıdıka..."
        ***
        -"Alo?"
        -"Sıdıka... Sıdıka'm... Çok düşündüm, sensiz yapamıycam... Yeniden başlamaya ne dersin... Demincek telefonu kapattıktan sonra değiştim ben... Eski Kenar dilim... Adeta yani... Bak kukla ettin beni kendine... Tamamen... Büyük bir arzu duyuyorum... 21 ay sonra sıfır Tempra çekicem altına... Alo lüle saçlım... Alo... Alo... Metalik gri... Sıfır... Kukla ettin... Alo..."
        
        Araştırmacı Ev Kızı

        -"Hişt... Lan devetabanı, sen daha uyuyadur... Afrika menekşesi gizli faaliyetler içinde; aniden dört çiçek birden açıcak... "Afrika'dan yardım görüyo" diyolar... Peygamberkılıcı da saksısına sığmaz oldu, gün geçtikçe boy atıyo, bi sürü yeni yaprak çıkardı... Yakında her yeri sarıcak, senin toprağında gübrende filan gözü var... Kökünü kurutucak vallahi senin... Sana söylüyorum devetabanı, elini çabuk tut, saksın elden gidiyo, aklın varsa bi sürü yaprak çıkar..."
        -"Sıdıka, naapıyosun, kafayı mı yedin kızım? Vır vır vır  ne konuşuyosun o çiçeklerin önünde..."
        -"Çiçekleri birbirlerine karşı kışkırtıyorum. Aralarında husumet yaratıcam, kıran kırana büyüycekler, dal yaprak birbirlerine girişicekler... Provakasyonum bi tutarsa burayı ormana çeviricem şerefsizim.."
        -"Çiçek kışkırır mı kız? Allahın beyinsiz otu niye dolduruşa gelcek ki?"
        -"Aman anne, bizim beynimiz var da nooluyo? Her vesileyle kışkırıyoruz... Bin yıldır aynı dolaplar dönüyo... İki dallama karşılıklı küfür kâfir konuşup bizi birbirimize bi dolduruyo, sonra hoydaa... "Huzur ve sükun ortamı" gelinceye kadar kim kimin gırtlağını sıkarsa... Şiht... Lan devetabanı, yandaki saksı senin için "babası nifak tohumu, annesi eğrelti otu" dedi..."
        Hadi lan şööle ayı kadar bi yaprak çıkar da vur kafasına... Fotosentez için aldığı oksijenleri yurtdışına kaçırıyomuş zaten...
        -"Kız sus, şeetme şu çiçekleri... Devetabanı sen dinleme anacım bu kızı..."
        -"Susmıycam işte... Bu bilimsel bir çalışma... Ben araştırmacı ev kızıyım... "Kışkıran çiçek" projem modern bilimde bir kilometre taşı olucak..."
        -"Araştırma yapıyomuş... Paris Elida labratuarı mı kız burası?.. Yetti zaten senin bilimsel araştırmalarından... Kaynar cacık ve simli ekmek yapıp abine yedirdin, az kaldı ölüyordu çocuk..."
        -"Esas senin oğlun Tazmanya Canavarı gibi her bulduğu haltı yemeseydi zehirlenmezdi... Araştırmalarım daha proje safhasındayken hepsini yedi herif... Öööle önüne geleni yerse, Şempanze B olur günün birinde!"
        -"Şempanze B sana benzer... O çocuk gayet normal, manyak olan sensin... Başka hangi ev kızı düdüklü tencerede melodili kapı zili haşlar."
        -"O bir deneydi... Tencerenin içindeki yemek pişince melodili şekilde düdük çalıp haber vermesini sağlamaya çalışıyodum... Abim zili yemeseydi başarılı olucaktı... İyi ki Madam Küri'nin her şeyi yiyen bi abisi yokmuş... Karı hayatta Radyum elementini filan bulamazdı..."
        -"Bırak elementi filan, koca bulabilmiş mi o karı..."
        -"Bulmuş... Kocanyum elementi... Son yörüngesinde iki elektron bi yatak odası takımı, sıfır Tempra araba, 72 ekran televizyon, Turgutreis'te devremülk villa... Yağlı kapı yani... Sonra iki de çocuk doğurmuş Madam Küri, herifi eve bağlamış..."
        -"Kaltakinyum! Dalga geçme anneyle, kaltak..."
        -"Nası dalga geçmiyim yaa... Hayat böyle bişey mi yani?.. Kızlar koca bulup yavrulamaya, erkekler sıfır Tempra alıp, koyu Fenerbahçeli olmaya mı geliyo bu dünyaya? Yaşam dediğin sanattır... Sırf evin içinde geçse bile... İnsan hoş bi yemek keşfeder, değişik bi çiçek yetiştirir... Meselâ tatlılar... Bülbülyuvası, Dilberdudağı, Vezirparmağı... Ben günümüzdeki kaosu hamurla yorumlayıp, "Gökdelen Kenarı" filan gibi tuhaf isimli bi tatlı geliştirsem olmıycak bişey mi? Hâlâ vezirparmağı bilmem ne... Vezir mi kaldı?"
        -"Nesi varmış kız vezirin... Yenilik olsun diye "Senatör Pipisi" diye tatlı mı uydurcaz şimdi..."
        -"Kız anne senin kalbin kötü... Ööle bişey dedik mi şimdi... Hep böylesiniz zaten... O yasak, bu ayıp, şu günah...  Bilim adamları  kaçık, sanatçılar orospu, sonra cehalet diz boyu... Ona buna kışkıran sürüler halinde..."
        -"(Şlaak!)"
        -"Ah... Nooluyo be... Niye vurdun yine?"
        -"Ben vurmadım, devetabanı vurdu... Hakkaten bak... Yalan mı atıcam mübarek günde... Devetebanı vurdu diyorum... İlmî bişey bu... Kışkırdı zaar..."
        
        Aile Arasında...

        -"Hüff!"
        -"Surat yapma anneye!"
        -"Niyeymiş, belki depresyon geçiriyorum..."
        -"Yalan konuşma... Çocukken geçirdin sen hepsini... Su çiçeği, kuş palazı filan hep çıkarttın. Uyduruktan naz yapma şimdi."
        -"İçim daralıyo içim... Afakanlar bastı... Depresyon bööle bişey demek... Anlaşıldı mı? Hüff... Hüf!"
        -"Kolonya, kok.. Ferahlarsın... Belki de nazardan için sıkılıyodur, halangile git kurşun dökün..."
        -"Halamgile gidiceeme şööle bi kuaföre filan gidiyim... Saçımı kahkül kestireyim, hafif tonunu açtırıyim... Kızıla kaçan kestane mesela... Değişiklik olur, moralim düzelir..."
        -"İyi bari, git orospu ol, açılırsın! Cadoloza bak, morali bozukmuş diye gidip pavyon karıları gibi süslenicekmiş... Baban saçını ööle kıpkızıl görürse seni naapar biliyo musun?"
        -"Ay hayat diil Zlata'nın Günlüğü... Noolmuş saçımı değiştirirsem... Anayasada "Sıdıka'nın saçı değiştirilemez, değiştirilmesi dahi teklif olunamaz" diye bir madde mi var sanki... Öyle ya, saçımın dokunulmazlığı var, ama babam tarafından yolunabilirliğini de unutmamak lâzım... Kuaföre filan diil, direkman Yekta Güngör Özden'e gidicem..."
        -"Onlar kim kız? Üçünü birden öldürür baban..."
        -"İhihi... Üç kişi diil kız..."
        -"Kaç kişi olurlarsa olsunlar... Hiç unutmam, abinin sünnetinde kavga çıktıydı, baban tek başına yedi kişinin arasına dalıp, hepsini birden yere serdiydi... Hıh! Bööle de bi adamdır senin baban... Beyim diye söylemiyorum, pehlivan gibi bi insandır, vurdu mu oturtur..."
        -"Dediğim isim bi kişiye ait anne kız... Üç kişi filan yok... Yekta Güngör Özden Anayasa Mahkemesi Başkanı..."
        -"Kim olursa olsun... Aile meselesine ööle, karakolmuş, Anayasa Mahkemesi'ymiş hiç kimse girmez. Gençken babanın pantolonuna çift ütü izi yaptım diye, baban kudurup beni odunla dövmeye başladı... Cahilik işte, koştum karakola sığındım... Komser muavini "Biz karı koca arasına girmeyiz yenge" dedi... Bi tek babanın elindeki oduna el koyup karakolun sobasına attılar, o kadar... Sonra bize bi çay ısmarlayıp, eve yolladılar... Dönerken yolda baban kafama inşaat tuğlası attı... Gençlik işte, anlamıyorum ki... Tuttum, babamın evine doğru kaçmaya başladım.. Babam da "Karı koca arasına girilmez... Kocandır, hem sever, hem döver, bunlar evliliğin tuzu biberidir" dedi... Annem kafamdaki yarığa tentürdiyot sürdü, babam da damadıyla oturup yarım şişe rakı içti..."
        
        
        
        
        
        
         
        
        
        
        
         
        
         
        
         
        
        
