                       
        
        
                
             haber
                   
        HAYATIN ÖTE YAKASI FERİDUN ANDAÇ 
              Yazının yansıttığı bilinç 
              Yazının yansıttığı bilincin derleyip toparlayıcısı olan anlatıcı Memet 
              Fuat; salt bir ömrün değil, bir dönemin tanıklığında birkaç kuşağın 
              gerçekliğini sunuyor bizlere. Yaşanmışlığın derin izleri onun incelikli 
              anlatımıyla yeniden hayat buluyor. Yazının yansıttığı bilinç de bu olsa 
              gerek. 
              Kazancakis 'in ''El Greco'ya Mektuplar'' ını elimden düşürmediğim 
              günlerdi. Beni ona götüren duygunun ayrımındaydım. Bir yanda ''Zorba, 
              Kardeş Kavgası'' ; öte yanda ise El Greco'nun resimleri... İlk gençliğimde 
              birer imgeye dönüşen bu iki adın yansıttığı yazı ve resmin gerçekliği bir 
              kitapta buluşuyordu! 
              Bir yazarın dünyasına, yazarak aldığı yolun ötesine gene yazdıklarının 
              yansılarıyla bakmak... Yani onun kendisine, yaşadığı ortama, ilişkilerine 
              yakın duruşunu yazdıklarından okumak, etkileyici olduğu kadar 
              zenginleştiricidir de. 
              Kurmaca yazının dışındaki anlatılarda; özellikle de anı / günlük / mektup 
              / özyaşamsal metinlerde bir yazarın / sanatçının dünyasına yakın durur, 
              onun duygu / düşünce dünyasını dolaysızca kavramaya çalışırız. 
              'Usta bir kuyumcu gibi...' 
              Yıllar sonra, Resul Hamzatov 'un ''Benim Dağıstanım'' adlı özy aşamsal 
              anlatısını okurken benzer duyguların çok daha ötesine geçtiğimi 
              söyleyebilirim. 
              Hamzatov'un dile getirdiği salt bir ömrün tanıklığı değildi. Var olan bir 
              coğrafyanın renklerini, yaşanılan bir kültür ortamının duygusal/ düşünsel 
              dokusunu içli; çok etkileyici biçimde anlatması düşündürücüydü benim için. 
              Şu satırlara yeniden dönmek isterim sizlerle: ''Böylesi bir kitabı 
              oluşturarak her şeyi yere seriyorum. Usta bir kuyumcu gibi, elimde ne 
              varsa ortaya koyuyorum. Ustamızın altını, gümüşü, minik çekiçleri, 
              keskileri, eğeleri ve yapacağı şeyin desenleri var önünde. Benimse 
              anadilim, yaşam deneyimim, insan portrelerim, ezgilerim, tarih ve eşitlik 
              duygum, sevgim, yaşadığım doğa, babamla ilgili anılarım, halkımın geçmişi, 
              bugünü... var. Altın külçeleri işte elimde duruyor. Ama ellerim de altın 
              mı acaba? Yeteneğim, ustalığım yetecek mi bu işe?'' 
              Hamzatov'un anlatısından bize yansıyan; bir yazarın/şairin yazınsal 
              bilincinin biçimlenmesinde yaşadığı, ait olduğu kültür ortamının yeri, 
              anlamıdır diyebiliriz. 
              Carlos Fuentes , bunu, ''Diana/Yalnız Avlanan Tanrıça'' romanında, 
              yaşanmışlığın getirdiği tanıklığı; içsel serüvenin ''ben'' (yazar) ile 
              ''öteki'' (âşığı) arasındaki seyri en derişik yanlarıyla anlatır. Fuentes, 
              bir başka şeyi de gerçekleştirir; belleğin ve arzunun yolculuğunda yüzünü 
              kendi sesine döndüğü gibi, ülkesinin gerçekliğine de uzanır. Yazının ucu 
              onda, yeni bilinç kapıları açacak olan aşkın aşkınlık durumu sonrasında 
              beliren yeni bir dili kurmaya yöneltir. Sarsalayıcı aşk deneyimine doğru 
              yol alırken şunları söyler Fuentes: ''Var olan, ama kendini göstermeyen, o 
              koskocaman, o sonsuz ölçüde güçlü esrara karşı geçici bir zafer kazanmak 
              amacıyla seviyorum ve yazıyorum.'' 
              Onun, sözcüklerin bilincine erebilme yolculuğunda böylesi bir tutkuyla baş 
              edebilmesi için; aşkın üzerine üzerine gitmesi kaçınılmazdır. 
              Gelinen noktada şunları yazmak çok da abartılı gelmemeli: ''Bir yaradır 
              edebiyat ve bu yaradan sözcüklerle şeyler arasındaki gerekli farklılık 
              akar. Bütün kanımız o delikten akıp gidebilir.'' 
              Sartre ise yüzünü döndüğü çocukluğunda, bilincine ağanların yolculuğuna 
              çıkar, ''Sözcükler'' de. Okumakla yazmak bilincini, bilgisini veren bir 
              ömrün en anlamlı an'larına dönerek yapar bunu da. 
              Yazının yansıttığı bilinci edinme, biçimlendirme sürecidir bir bakıma dile 
              getirdiği. Geldiği noktadaki yerini de şöyle nitelendirir: ''Hem 
              alışkanlığım hem de uğraşım bu benim. Uzun zaman bir kılıç gibi gördüm 
              kalemimi: şimdi ikimizin güçsüzlüğünü de biliyorum. Ne önemi var: kitap 
              yazıyorum, yazacağım; onlar da gerekli; gene de bir işe yarıyorlar.'' 
              Yazının kalıcılığı *
              Geçen yılın son demlerinde karlı, yağışlı bir günde Memet Fuat 'ı 
              sonsuzluğun kalbine doğru yolculadıktan sonra; dönüp, onun 'Gölgede Kalan 
              Yıllar' ına göz attım yeniden. Yazının kalıcılığına, oradan yansıyan 
              bilincin etkileyiciliğine Memet Fuat'ın anlattıklarıyla baktım. 
              Yazıyı/yazısını bir ''konuşma eylemi'' ne dönüştürüyordu Memet Fuat. Yitip 
              giden teni anımsatan, onu bizde, bugün yaşatıp, yanına taşıyan tek şey 
              'yazı' ydı. Birçok alanda ürünler veren Memet Fuat'ı, bizde daha da canlı 
              kılıp yaşatabilecek olan anıları benzersiz bir zenginlik içeriyor... 
              Yazının yansıttığı bilincin derleyip toparlayıcısı olan anlatıcı Memet 
              Fuat; salt bir ömrün değil, bir dönemin tanıklığında birkaç kuşağın 
              gerçekliğini sunuyor bizlere. Yaşadığı ortam, insan ilişkilerinin durumu, 
              dönemler/mekânlar arasındaki geçişler...Yaşanmışlığın derin izleri onun 
              incelikli anlatımıyla yeniden hayat buluyor. Yazının yansıttığı bilinç de 
              bu olsa gerek. 
        
        
        Savaşın Yeni Yüzü: Terör!.. 
              SÖNMEZ TARGAN 
              Çin Halk Cumhuriyeti'nin kurucusu, ünlü devlet adamı ve siyasetçi Mao 
              Zedung , savaşı, ''Olağan araçlarla sürdürülemez duruma gelmiş siyasaların 
              silahlarla sürdürülmesidir'' biçiminde yorumlar. Gerçekten de savaşlar, 
              sınıflı toplumların tarih sayesinde çıkışından günümüze değin uzanan 
              süreçte, sınıflar arası çözümsüzlüklerin zora başvurarak çözülmesinin bir 
              yöntemi olarak hep olmuştur. Ancak bu belirlemeden savaşların insanlık 
              için kaçınılmaz bir yazgı olduğu sonucu çıkartılmamalıdır. Sömürü ve 
              sınıflar ortadan kalkınca, savaşlar da son bulacaktır. 
              Gerekçeleri ne olursa olsun savaşları da iki ulamda (kategori) 
              değerlendirmek gerekir. Birincisi, haklı savaşlardır. Bunlar sömürüye ve 
              tutsaklığa karşı verilen sınıf savaşları ile ulusal kurtuluş savaşlarıdır. 
              Yakın tarihten her ikisine somut birer örnek vermek gerekirse; birincisi 
              için Paris Komünü'nü, ikincisi için ise Mustafa Kemal 'in önderliğinde 
              gerçekleşen Ulusal Kurtuluş Savaşı'nı vurgulamak yerinde ve uygun düşer. 
              İkincisi haksız savaşlardır. Bunlar egemen güçlerin ve sınıfların sömürü 
              ve etki alanlarını genişletmek için çıkardıkları savaşlardır. 
              Kapitalist üretim ilişkilerinin gezegenimize egemen olduğu tarihsel evrede 
              haksız savaşlara en canlı örnek I. Dünya ve II. Dünya Savaşları'dır. 
              Emperyalistler arasındaki çelişkilerin derinleşmesinin kaçınılmaz bir 
              sonucu olarak dünya pazarlarının ve etki alanlarının yeniden paylaşılması 
              amacına dayanan bu iki savaşa, kimi tarihçiler I. Emperyalist Paylaşım 
              Savaşı, II. Emperyalist Paylaşım Savaşı da demektedirler. 1917'de Rusya'da 
              sosyalist devrimin gerçekleşmesi ile başlayan ve giderek II. Emperyalist 
              Paylaşım Savaşı'nın külleri içinden sosyalizmin gezegenimizde bir dizge 
              durumuna gelmesiyle sonuçlanan bu yeni durumda, uzun bir süre genel savaş 
              yerini Soğuk Savaş'a bıraktı. Ama bu süre içinde genel olmasa bile 
              gezegenimizin birçok yerinde -haklı ve haksız- bölgesel ve ulusal ölçekte 
              savaşlar sürüp gitti. Savaşlara böylesi bir açıdan bakıldığında, 
              Amerika'nın Irak'a savaş açmak istemesi nasıl değerlendirilmeli? 
              Amerika, Irak'a savaş açmak istemesinin nedenini, bu ülkede olduğunu ileri 
              sürdüğü kitle imha silahlarına bağlamaktadır. Gerçekten neden buysa önce 
              Amerika'ya şu iki soruyu sormak gerekir. Birincisi, bu ülkeye her türlü 
              silah ve savaş gerecini başta ABD olmak üzere Batılı ülkelerin silah 
              tröstleri satmadı mı? İkincisi, yine başta ABD olmak üzere emperyalist 
              ülkelerin ve diğer gelişmişlerin hemen hemen hepsinde Irak'takinden daha 
              çok ve gelişmiş binbir çeşit kitle imha silahı yok mu?.. 
              Daha da ötesi, gezegenimizi toptan yok edecek denli nükleer silah 
              stoklarına sahip değiller mi? Peki, bunların ayrıcalığı nedir ki, 
              kendilerinde olanların küçük bir parçası başkasında olunca kıyametler 
              kopuyor?.. 
              Ama gerçekten sarıldıkları gerekçelere haklılık kazandırmak istiyorlarsa, 
              başta nükleer silahlar olmak üzere bu silahlara sahip olan tüm ülkeler 
              asıl kendi silah stoklarını yok etmelidirler. Tek başına bu da yetmez, 
              özellikle ABD ve emperyalist ülkelerin ekonomisinde önemli bir yer tutan 
              savaş sanayilerinin kapılarına da kilit vurularak her türlü silah üretimi 
              durdurulmalıdır. Bu soyut bir dilek değil, dünya barışı ve insanlığın 
              geleceği için de son derece dirimsel bir istemdir. 
              Bu gerçekten yola çıkarak ABD'nin Irak'a gösterdiği tepkiyi anlamaya 
              olanak olmadığı gibi, yapmayı tasarladığı savaşı haklı çıkartacak tek bir 
              nedenin bile olmadığı açıkça ortadadır. Ama buna karşın ABD hâlâ bir dünya 
              kabadayısı gibi davranmayı sürdürmektedir. Ve bir tek Allah'ın kulu devlet 
              de çıkıp ''Sana ne oluyor?..'' diyememektedir. 
              Dikkat edilirse ABD'nin son yıllarda küreselleşmeyle başlayan ve tüm 
              dünyada etkisini sürdüren bu tutumunda bir terörist mantığı egemendir. 
              İstemediği rejimleri devirmek istemesi, istemediği önderlere çek git 
              demesi ve bunu yaparken hiçbir uluslararası hukuk ve ilkeyi tanımaması 
              başka nasıl açıklanabilir ki?.. 
              ABD'nin elinde savaş bile bir terör aracına dönüşmüş durumdadır. Siyasal 
              terminolojide terör, anarşizmin düzene karşı duyduğu tepkilerin kendine 
              özgü yöntemlerle dışa vurumudur. Gerek kullandığı araçlar olarak, gerekse 
              uyguladığı yöntemler olarak genellikle şiddet içerir. Korkutmayı ve 
              sindirmeyi amaçladığı için başka seçeneği de yoktur. 
              ABD'nin küreselleşme politikalarıyla savaş kavramına getirdiği yeni boyut 
              da bu olsa gerekir: ''Devlet terörü!'' Emperyalist savaşların yeni yüzü 
              olan bu teröre dur denmezse yarın Irak'ın başına gelecek olanlar, hiç 
              şüpheniz olmasın, yakın gelecekte bizim de başımıza gelebilir. 
              Hangi yanıyla bakılırsa bakılsın, bu haksız savaşa dur denmelidir. 
        
        
        Köktendincilik büyük tehdit 
         Genelkurmay İkinci Başkanı Orgeneral Yaşar Büyükanıt , köktendincilik, uluslararası terorizm, mikro milliyetçilik, kitle imha silahlarının kontrolsüz olarak yayılması ve uyuşturucu kaçakçılığı ile mücadelede, daha etkin ve yakın uluslararası işbirliğine ihtiyaç olduğunu söyledi. 
        Türk Silahlı Kuvvetleri (TSK) Barış İçin Ortaklık Eğitim Merkezi (BİOEM) Komutanlığı'nda, yeni eğitim ve öğretim yılının başlaması dolayısıyla tören düzenlendi. Büyükanıt, törende yaptığı konuşmada küreselleşmenin etkilerine değinirken, ''Küreselleşme olarak bilinen yeni oluşum, sadece siyasi ve ekonomik boyutlarıyla değil aynı zamanda güvenlik politikalarına getirdiği yeni yaklaşımlarla da gündeme gelmiştir'' diye konuştu. Büyükanıt, sözlerini şöyle sürdürdü: ''Bu süreç, çevre ülkelerde terör dahil yeni çatışma ortamları yaratmış, güvenlik politikalarına yeni boyutlar kazandırmıştır. Sadece bir devletin veya kuruluşun çözümleyebileceği türden olmayan bu risk ve tehditlerle mücadelede, daha aktif ve yakın uluslararası işbirliği ihtiyacı belirmiştir. Günümüzde, krize müdahale harekâtının başarıya ulaşması için, şiddete dayalı uyuşmazlıkları kontrol etmede askeri tedbirler kadar bu tedbirlerin sivil kuruluşlar tarafından koordineli şekilde desteklenmesinin de önemli olduğu kabul edilmektedir. Uzun vadeli ve kalıcı istikrar ve barış ortamı için gerekli şartlar, sadece sivil ve askeri önlemlerin özenli, iyi planlanmış ve koordine edilmiş bir bileşimi ile sağlanabilir.'' Konuşmasında TSK'nin üstlendiği Afganistan Uluslararası Güvenlik Destek Gücü hakkında bilgi veren Büyükanıt, "Bugüne kadar tamamlanan sivil-asker işbirliği projeleri için 999 bin ABD doları Türkiye tarafından olmak üzere 3 milyon 636 bin ABD doları harcanmıştır. Kâbil çevresinde bulunan 500 bin mültecinin durumlarını iyileştirmek amacıyla uluslararası camianın Tokyo'da verdiği sözleri yerine getirmesi gerektiğine inanmaktayız'' diye konuştu. 
        
        
        18 Kasım Örgütü... 
              Bir terör örgütü düşünün ki 1975'ten bu yana sayısız roketli ve bombalı 
              saldırı düzenlesin, banka soygunları gerçekleştirsin, çok sayıda Avrupalı 
              ve Amerikalı diplomatı öldürsün ve tam yirmi yedi sene boyunca bir tek 
              adamı bile yakalanmadan varlığını sürdürsün. Belki de ABD'nin eski Atina 
              Büyükelçisi Thomas Niles 'in, Yunanistan'da yönetimden bazı kişilerin 17 
              Kasım Örgütü'yle ilişkisi olabileceğini ifade etmesi son zamanların 
              fantezi-bilimkurgu tarzı bol cadılı, büyülü filmlerinden daha 
              inandırıcıdır ama en az onlar kadar da korkunç bir etkiye sahiptir. İşin 
              daha da vahim yanı, Yunan hükümetlerinin her eylem sonrası eylemci 
              teröristlerin yakalanacağı konusundaki açıklamalarını pişkinlikle 
              yapmaları, oysa eylemcilerin asla yakalanamamalarıdır. Eğer oynanan filmin 
              senaryosunu bilmesek, kendimizi bu cinli-cadılı filmleri çocuk filmi sanıp 
              evladını sinemaya götüren sonra da onun psikolojisini bozan ana-babalar 
              gibi ''kandırılmış çocuk'' durumunda bulacaktık. Anlaşılan Atina da 
              çevirdiği filmin bir ''çocuk kandırmacasına'' dönüştüğünü anlamış olmalı 
              ki son günlerde örgüte yönelik operasyonlara nihayet başlamıştır. Yunan 
              hükümetinin 17 Kasım Örgütü'ne neden birdenbire harekete geçtiği üzerine 
              düşünmeden ''devlet terörü'' üzerinde durulması gerekir. 17 Kasım'ın 
              incelenmesi Yunan hükümetinin 1975'ten beri uyguladıkları politikaların 
              terör bağlantısını da gün ışığına çıkaracaktır. Unutulmamalıdır ki bir 
              terör örgütü ancak ideolojik emelleri yok edilirse ortadan kalkar, tıpkı 
              PKK'nin adını KADEK yapması gibi Yunan politikasını belirleyen güçlerin 
              ''öteki'' ne yani Türklere ve Amerikalılara bakışları değişmedikçe yapılan 
              operasyonlar bir sonuç verse dahi 17 Kasım'ın ardından Yunan hükümetinde 
              18 Kasım Örgütü görevine devam edecektir. Temelde aşırı milliyetçi 
              yaklaşımları terk etmeden 17 Kasım varlığını hiçbir operasyonla 
              kaybetmeyecektir. Bir hayalet adam öldürebilir mi? 
              7 Temmuz 2002 tarihli Radikal gazetesindeki tahlilinde sayın Yorgo Kırbaki 
              'nin ''hayalet örgüt'' adını verdiği 17 Kasım aslında Avrupa'da artık pek 
              dolaşmayan bir koca hayaletin, yani milliyetçiliğin bir türlü 
              Yunanistan'dan çıkmayan parçasıdır. 
              Uzun yılların ardından Atina'nın Kato Patisia semtinde bulunan hücre evi 
              bize bir hayaleti değil apaçık bir gerçeği gösteriyor. Çok sayıda silah ve 
              bomba hangi hayalin bir ürünü olabilir ki? 
              Devrim İNAN EKİNCİ 
              A.Ü. Çağdaş Yunan Dili ve Edebiyatı Bölümü 
        
        
        Mahkeme; topluluğu 'fuhuş yapan', 'dilenci', 'hırsız' diye nitelendiren 
              kitabın bilimselliğine karar verdi 
              Çingeneleri üzen karar 
              Ankara 3. Asliye Hukuk Mahkemesi, Ali Rafet Özkan'ın 'Türkiye 
              Çingeneleri' adlı kitabında Çingenelere hakaret edildiği iddiasıyla açılan 
              tazminat davasını reddetti. 
              ANKARA (Cumhuriyet Bürosu) - Ankara 3. Asliye Hukuk Mahkemesi, ''Türkiye 
              Çingeneleri'' adlı kitapta, ''dilenci, fuhuş yapan, genelev işletmecisi, 
              hırsız'' diye nitelendirilen Çingenelere, hakaret edildiği iddiasıyla 
              açılan tazminat davasını reddetti. 
              Mahkemenin gerekçeli kararında, kitapta verilen bilgilerin ''bilimsel'' 
              olduğu, Çingenelerin toplumsal yapısını, sosyal olgusunu incelediği 
              belirtildi. 
              'Çingenelere hakaret' 
              Ankara 3. Asliye Hukuk Mahkemesi'nin gerekçeli kararında, Çingene olduğunu 
              belirten Mustafa Aksu adlı kişinin 2000 yılında yayımlanan kitabın bazı 
              bölümlerinde, Çingenelerin ''dilenci'' , ''kavgacı'' , ''çok eşli'' , 
              ''genelev işletmecisi'' , ''hırsızlık, yankesicilik, vurgunculuk, 
              gaspçılık, tefecilik, fuhuş yapan'' olarak tanıtıldığı ve bu yolla 
              Çingenelere hakaret edildiği iddiasıyla yazar Ali Rafet Özkan 'dan 5 
              milyar, Kültür Bakanlığı'ndan ise 2 milyar lira tazminat istediği 
              anımsatıldı. 
              Gerekçeli kararda, dava dilekçesinde, Çingeneler hakkındaki bu 
              nitelemelerin ilkelliğin ve kötü niyetin ürünü olduğunun, bu bilgilerin 
              hurafelerden ve eğitimsizlikten kaynaklandığının da ifade edildiği 
              kaydedildi. 
              Kararda, yazarın ''Türkiye'de azınlık halde bulunan Çingenelerin 
              yaşayışlarını, çalışmalarını, aile düzenlerini, evlenmelerini, âdetlerini 
              bilimsel verilerle ve dünyadaki Çingenelerle karşılaştırarak ele 
              aldığına'' işaret edildi. 
              
              
        
        
