                           
             CUMHURİYET ÇOCUĞU
             NİHAL YEĞİNOBALI
                  
                ROMAN
                   
        
        ÖMÜR BİTER ŞİİR BİTMEZ -ANNE KALBİ- KIZIL ÖLÜMÜN MASKESİ
 
        Benden sonra mahallemizdeki hemen bütün gençler de birer 'şiir' kaleme almakta gecikmemiş ama hiçbiri benim ulaştığım şöhreti yakalayamamışlardı! Hatta yan komşumuzun oğlu Müfit, şiirinin ilk iki satırından öteye geçememişti bile. Ne tuhaftır ki bütün o ilk şaheserler arasında benim belleğime kazılan da bu iki dize oldu: 
        
        
        Gece karanlıkla kucaklaşıyor, 
        Kır yolları mütemadi uzaklaşıyor... 
        
        
        Gerçekten de, yalnızca yıldız ve ay ışığıyla aydınlanan kır yollarının, gece ilerledikçe bir tuhaf ağarması ve sanki heyula bir aydınlıkla, için için bir ışıması vardı, öyle ki rüzgâr estikçe gölgeler değil de yollar kıpırdanıyormuş, yollar sonlarındaki karanlıklara doğru akıyorlarmış gibi olurdu; gündüzki yollar değillermiş gibi sanki... Müfit'in, gece yollarındaki bu esrarı yakalayan ikilisi, herhalde ruhumda zaten var olan Gotik eğilimi kışkırtıp zihnimi kurcaladığından, yıllar boyunca durup durup onları düşündüm ve şiirin gerisini kendime göre tamamlamaya çalıştımsa da bir türlü başaramadım. 
        Yıllar sonra sevgili Müfit'in genç sayılacak bir yaşta bir trafik kazasında öldüğünü duyduğum zaman aklıma ilk gelen bu satırlar oldu: Gece karanlıkla kucaklaşıyor, kır yolları mütemadi uzaklaşıyor... Tevekkeli mi değil, diye geçirdim içimden, tevekkeli mi değil bunca yıl ezberleyip durmuşum bu dizeleri, gene de tıpkı Müfit gibi ben de gerisini bir türlü getirememiştim! Bu dizeler şiirin başlangıcı değil bitimi de ondan: Gece karanlıkla kucaklaşıyor... son gece, sonsuz gece ve en tartışılmaz, en mutlak karanlık... ve kır yolları mütemadi uzaklaşıyor, hayattan, aydınlıktan karanlığa ve sona doğru, hiç durmadan hep en sona, o bilinen gene de inanılmayan en son gecenin karanlığına doğru... 
        Mezar taşına bu dizeler yazılmalıydı... 
        
        ANNE KALBİ
 
        Köyümüz'den sonra bir süre şiir yazmadım çünkü bu arada öykü ve roman okumanın hazzını keşfetmiştim. Ömür boyu sürecek olan bu zenginliği bana kazandıran da, sınıf arkadaşım Turan oldu, 'tıpasız kolonya şişesinin şövalyesi'. Bir gün teneffüste bana, bir broşürden pek de hallice olmayan incecik bir kitap uzatarak, 
        "Madem edebiyatçısın (Şiir yazmıştık ya!) belki bunu okumak istersin," dedi. 
        Sınıfta, Memnune Hanım yoklama yaparken kitaba bir göz attım. Adı, 'Anne Kalbi'ydi. Resimleri ilgimi çekti, hele elinde tırpan tutan pelerinli, kukuletalı iskelet, yani bizim müsamerelerimizden, 'Sevr' kimliğiyle tanıdığımız Azrail! Aman yarabbi, ben bu kitabı mutlaka okumalıydım! Nitekim hemen o anda, oracıkta okumaya başladım. 
        Dul bir anneyle yetim oğlunun öyküsüydü bu. Ana-oğul hayatta yalnız ve yoksul olmalarına karşın mücadeleden yılmıyorlar ve küçük yuvalarında sevgi dolu, dingin bir yaşam sürüyorlardı. Derken bir gün oğulun okuldan sonra, demircide çırak olarak çalışmaya gittiği bir sırada küçük eve bir yabancı geliyor, ona kapıyı açan anne karşısında Azrail'i görüyordu. Azrail, "Oğlunun canını almaya geldim!" diyordu ona. Anne, ağlayarak, kararından caysın diye Azrail'e yalvarıyordu. Gözyaşlarıyla yakarmaları bu eli tırpanlı iskeleti bile yumuşatıyor muydu ne, Azrail sonunda, "Bana dünyanın en kıymetli şeyini verirsen oğlunun canını bağışlarım!" diyordu. Anne de bağrını deşip yüreğini yerinden söküyor, Azrail'e uzatıyordu. Azrail, dünyanın bu en değerli hazinesini alıp uzaklaşırken gökyüzünde birden beliren yeni ve parlak bir yıldız, yorgun argın evine dönen oğulun yoluna ışığını serpiyordu... 
        Gözlerimden yaşlar boşanmıştı. Kendimi öyküdeki çocukla değil anneyle özdeşleştirmiş, ölmenin acısını yavrumu kurtarmış olmanın sevincine ve bu uğurda yaptığım fedakârlığın övüncüne katarak ağlıyordum.... ki kitaba bir gölge düşmesiyle başımı kaldırdım ve Memnune Hanım'ın o serin, ciddi gri gözleriyle karşılaştım. 
        Öğretmenim kitabı alıp şöyle bir karıştırdı. Gözyaşlarım ânında kurumuştu. Gene 3. sınıf öğrencisi 334 Nihal'e dönüşerek, utanmış ve ürkek, başımı eğdim. 
        Cezam, korktuğumdan da ağır oldu. Öğretmenim önce bir an sessiz kaldı, sonra, benim bu ufacık gerilime bile dayanamayarak başımı kaldırmam üzerine gözlerimin içine bakarak, yavaş sesle, 
        "Teessüf ederim, Nihal!" dedi. Yavaş sesle.
        Zavallı yüreğim! Demin göğsümden söküp Azrail'e verdiğim yetmezmiş gibi şimdi de bu üç usul sözcüğün bıçağıyla deşilmişti. 
        O bıçak hâlâ orada durur; ne var ki benim kitap tiryakisi olmamı, okul yıllarım boyunca da çok zaman sınıfta en arka sıraya oturup gizlice kitap okumamı önleyememiştir... 
        Zil çaldığında Anne Kalbi'ni aradım ama bulamadım. Memnune Hanım alıp gitmiş olmalıydı. Çöpe mi attı, acaba, yoksa evine götürüp okudu mu? Okuduysa belki o da ağlamıştır çünkü komşular arasında konuşulanlara bakılırsa, 'çocuğu olmuyormuş'... 
        Anne Kalbi adındaki bu kitapçığı sonraki yıllarda da hiçbir yerde görmedim, kimseden adını duymadım. 
        
        SIDIKA POE'YU YORUMLUYOR
 
        Şurası kesin ki Turan armağan vermesini biliyordu. O günden sonra ben de Müz gibi babamın kitaplarına dadandım. Bütün masallar ve masalsı öyküler gibi temelde Gotik olan Anne Kalbi'nden sonra Edgar Alan Poe'nun gerçek ve görkemli Gotiğine terfi etmekte hiç zorlanmayarak Müstatil Sandık, Gammaz Yürek, Kızıl Ölümün Maskesi gibi öyküleri tatlı ürkülerle ürpere ürpere okudum. Hatta bunları o kadar sevdim ki yüksek sesle anneme, babaanneme de okudum. Poe, Feride'yle Sıdıka'yı da çarptı. Hele Kızıl Ölümün Maskesi onlara çok tanıdık geldi. Tepedeki surlu şatosunda vur patlasın, çal oynasın, bencil ve kokuşmuş bir yaşamın zevkini sürerken, aşağıdaki kenti kırıp geçiren Kızıl Ölüm salgınını umursamayan, kurduğu duvarlar ve diktiği nöbetçiler sayesinde Ölüm'ü kendinden uzakta tuttuğunu sanan Orta Çağ Prensi Prospero'nun görkemli balosunun ve gece yarısında baloya gelen o davetsiz, sessiz, pelerinli ve maskeli konuğun sarsıcı öyküsünü dinledikten sonra babaannemiz Sıdıka başını feylesofça sallayarak, 
        "Mağrurlanma Padişahım, senden büyük Allah var!" dedi.
        Bu, yıllar sürecek bir keyfin, kış gecelerinde Müz'le benim ev halkına yüksek sesle kitap okuma geleneğimizin başlangıcı oldu. 
        
        'İSTANBUL'DA ÖYLE BİNALAR VAR MANİSA'DAN BÜYÜK'
 
        İstanbul'dan dönen babamız, fırtınalı bir günde İstanbul'a yolcu ettiğimiz o yılgın bakışlı, suskun adamdan bambaşka biriydi. Yürüyüşüne, oturup kalkışına, eski buyurgan edasından da farklı, adeta fiyakalı bir hava gelmişti. Öksürüşü bile bir başkaydı sanki. Eskisinden daha çok gülüyor, daha çok konuşuyordu. İstanbul'u anlatışında, bu kent kendi kişisel keşfi ya da icadıymış gibi bir bilgiçlik ve övünç vardı. Manisa'ya gelince... Manisa mı dediniz? Orası da neresiydi ki? 
        "İstanbul'da öyle binalar var, her biri Manisa'yı bütünüyle yutar da üstüne daha var mı, der!" 
        Bu obur binalar konusunu kafamda evirip çevirdim. Henüz bilincinde değildim ama sanırım daha o yaşta ben, sırf sayı ve hacim büyüklüğünden hiç etkilenmeyen bir yapıdaydım. Babam da sonradan Amerikalı kocamın bana Amerika'yı sevdirmeye çalışırken başlangıçta kapılacağı yanılgı içersindeydi: büyüklüğü görkem, çokluğu zenginlik, zenginliği bizatihi saltanat olarak yorumluyordu. Oysa daha o yaştan, yoksa özellikle o yaşta, mı desem, benim kendi öznel, bağımsız değer yargılarım, ölçütlerim oluşmuştu. Bu İstanbul-Manisa kıyaslanmasında da benim için açıklığa kavuşturulması gereken tek bir yaşamsal konu, yanıtlanması gereken tek bir soru vardı. Bunu soracak cesareti bulabilmem de birkaç gün aldı: 
        "Baba... İstanbul'da kır çiçekleri var mı?"
        Babam bir kahkaha kopardı: "Elbette var, Nihal, neden olmasın ki?"                                                                                                   
        "Ama buradakiler gibi mi?" 
        "Daha bile güzel, daha bile bol, hem de daha bile kocaman!" 
        Bununla avunmaya çalıştımsa da aklım pek yatmamıştı. Manisa'yı yutmaya hazır o dev binaların ürküntüsünü bastırmak kolay değildi. Sakarya İlkokulu'nun bodrum katındaki haritada, iri, mavi bir tür fare olarak gördüğüm Marmara Denizi'nin, şimdi babamın ateşle övdüğü güzelliğini ise gözümde canlandırmanın yolunu bulamıyordum... 
        
        VEDA FOTOĞRAFI
 
        Soyadı meselesi derken, bağbozumu ve üzümlerin satılması derken yolculuk hazırlığımız uzamış, okullar açılmıştı. Gene her sabah okula gidiyordum ama daha şimdiden ayrılmış, gitmiş gibiydim. Artık buraya ait olmadığımı içimde bir boşluk, bir donukluk gibi hissediyordum. 'Kayıtsız' olduğum günlerin dışlanmışlığından bin beter bir duyguydu bu. O zaman hiç değilse gelecek için savaşıyor ve adım adım bir yerlere ilerliyordum. Oysa şimdi beni bekleyen tek şey ayrılık ve yokluktu. Teneffüslerde arkadaşlarım çevremi sarıp heyecanlı sorular soruyor, İstanbul'da yaşayacağım için bana özeniyorlardı, oysa ben onların herhangi biriyle seve seve yer değiştirebilirdim. Beri yandan, buralardan daha şimdiden kopmuş ama gideceğim yere henüz gitmemiş olmanın verdiği bir yabancılaşma da hissediyordum. 
        Bir sabah arkadaşım Turan yanıma geldi, "Ne zaman gidiyorsunuz?" diye sordu. 
        "İki-üç gün sonra herhalde."
        "Hiç gelmeyecek misin artık?" 
        "Bilmem ki!" 
        "Benimle bir veda fotoğrafı çektirir misin?" 
        Bunun, büyüklerimizin pek de onaylayamayacağı, cüretkarane bir şey olduğunu bilmez değildim ya, bir hatıra fotoğrafı çektirmek öyle beklenmedik, öylesine çekici bir teklifti ki! içimdeki donukluğu hafifletir gibi oldu. İçimde sevince, umuda benzer bir şeyler ığıldayarak, 
        "Olur," dedim.
        Öğle teneffüsünde simitçiden birer 'yağlı simit' alarak kahvehanenin köşesini döndük, Dilenciler Sokağı'ndan geçip Belediye Parkı'na gittik ve burada bir baraka içinde icraisanat eden fotoğrafçıda veda hatıramızı çektirdik. Arkada o dönem fotoğraflarının değişmez perdesi: boyama bir havuz içinde iki kuğu, önde kaba saba bir tahta sandalye. Ben sandalyeye oturmuşum, dirseğimi fiyakayla sandalyenin arkasına dayamış olmama karşın yüzümden tedirginlik ve şaşkınlık akıyor; Turan arkada, ayakta duruyor, kendinden emin, biraz da gururlu. 
        Fotoğraflarımızın parasını da o ödedi. Sonraki yıllarda nasıl geliştiğini, nasıl bir erkek olduğunu, çocukluğundaki o ruh kibarlığıyla cesaret ve özgüveni yetişkinliğine taşıyıp taşımadığını bilmek isterdim. Bir yerlerde, eski bir aile albümünde o sararmış veda fotoğrafının, benim albümümdeki gibi hâlâ durup durmadığını bilmek isterdim. Ama onu o yıldan sonra hiç görmedim. Babası başka yere atanmıştı. 
        'İstanbul Treni' öğle üzeri kalkıyordu. Sabahleyin kahvaltıdan sonra Müz'le ben okullarımıza, vedalaşmaya gittik. Ben Memnune Hanım'ın elini öpüp alnıma koydum. O beni iki yanağımdan öptü, ayrılık ânında bir öğretmenin öğrencisine söylemesi olağan olan şeyler söyledi. Onu bilmem ama ben bir an önce kaçıp gitmek istiyordum. Haydar Bey'le, Müdür Bey'le, diğer öğretmenlerle de vedalaştım. Bahçe kapısında hademe Kafiye Hanım beni kucakladı, yanağını yanağıma sürterek iyi yolculuklar diledi. 
        "İstanbullar'da sen bizi unutur gidersin, gari," dedi. 
        O anda ağlayacakmışım gibi oldum ama yutkundum, "Unutmam; hem ben gene geleceğim," dedim. Oysa bunu Turan'a bile söylememiştim. 
        Ondan sonra hiçbir şey anımsamıyorum. O günlerde Manisa'dan İstanbul'a ulaşmak için sekiz saatlik tren yolculuğundan sonra gece Bandırma'dan gemiye binilir ve şafak sökerken Galata rıhtımına yanaşılırdı. Bu yolculuktan aklımda kalan tek şey, akşamleyin trenden indiğimiz sırada ansızdan havayı delip geçen keskin, yüksek bir "Vuut!" sesi duyunca korkudan çığlık kopararak yerimden sıçramam, sonra titreyerek annemin eline sarılmamdır. Çevremde, o an duygularımdaki kargaşa yüzünden sahiplerini seçemediğim gülüşmeler oldu. Sonra babam da güldü. Ama onunkisi keyifli, neredeyse övünçlü bir gülüştü. 
        "Korkacak bir şey yok, Nihal. Vapur düdüğü bu. Bizi çağırıyor; bu gece alıp denizden aşırarak İstanbul'a götürecek.." Sonra babam, "Artık İstanbullu olacağına göre vapur düdüklerine alışsan iyi edersin," diyerek yeniden güldü. 
        Ve ben bu şaşkınlık, ürküntü ve küçük düşmüşlük duygusunu içerimde İstanbul'a taşıdım... 
        
        İSTANBUL'UN KIR ÇİÇEKLERİ
 
        İstanbul'un kır çiçekleri Manisa bağlarındakiler kadar güzel, büyük ve bol değildiler elbette, nasıl olsunlardı ki! Ama olsalardı bile bizi avutabilirler miydi acaba? Çünkü biz, Müz ve ben, sanırım annemizle babaannemiz, hatta durumun pek ayırdında olmayan iki-üç yaşlarındaki minik Asım, hatta hatta, artık İstanbullular'dan çok İstanbullu kesilmiş görünen babamız bile öyle şiddetli bir sürgünlük ve gurbet duygusuyla doluyduk ki! 
        Sanırım bunda babamızın bize seçtiği ilk evin de payı vardı. Bu, Kadıköy'ün Yeldeğirmeni semtinin Altıyol'a yakın bir sokağında, bir apartman katıydı. O yıllarda Manisa henüz apartman denilen şeyle tanışmamış olduğundan zavallı Halil Asım Bey, ailesinin apartmanda oturmayı bir ikram, bir ayrıcalık sayacağını sanmıştı; bu yoldan bizi üstün büyük kent yaşantısına da alıştırmak istiyordu; ama Asım'cık dahil hepimiz üçüncü kattaki dairede neredeyse aklımızı kaçıracak gibi olduğumuzdan birkaç ay sonra babamız bizi Yeldeğirmeni'nin iskeleye tepeden bakan yüksek bir semtindeki üç katlı, bahçeli müstakil bir eve taşımak zorunda kaldı. 
        Arnavut kaldırımları dut ağaçlarıyla gölgelenmiş, evleri ahşap, sakin, orta sınıf bir mahalleydi burası. En büyük ve gösterişli ev, karşı köşemizde, sınıf arkadaşım ve zamanın en yüksek rütbeli paşalarından birinin torunu olan Remideler'in saçakları oymalı, cumbalı, köşk yavrusu eviydi. 
        
        ANADOLU'NUN ENGİN HOŞGÖRÜSÜ
 
        Komşularımızın ve yeni okul arkadaşlarımızın arasında Rumlar, Ermeniler, Yahudiler vardı. Ermeni, Rum, Yahudi, Müslüman, İstanbullular, ezan sesleri çan seslerine karışarak uyum içinde yaşıyorlardı. Manisa'da Yahudi dostlarımız olmuştu ama Rumlar ve Ermeniler Kurtuluş'tan sonra Manisa'dan ayrılmış, yalnızca Seferberlik ve Savaş yıllarına dair dinlediğimiz öykü ve anılarda kalmışlardı. Şimdi onlarla ilk kez yüz yüze tanışıyorduk ve onları, üzerinden çok kısa bir zaman geçmiş olan o korkulu ve acılı öykülerdeki kişilerle özdeşleştirmek aklımıza bile gelmiyordu! Bunu şimdi düşündükçe Anadolu geleneğinin büyük gönüllü hoşgörüsüne ben bile şaşıyorum. 
        Evet, İstanbullular kendi aralarında uyum içinde yaşayıp gidiyorlardı, çoğunluk, azınlık iç içe; oysa biz, Halil Asım Bey'in Türk ve Müslüman ailesi, dışlandığımızı hissediyorduk. İstanbullular için sanki dünya İstanbul'du; İstanbul dışındaki her yer de dışarısı'ydı ya da taşra yani 'köy'. Ve bizler de, kaçınılmaz olarak 'dışarı'lı ve taşralıydık. Ya da, Anadolu'lu, yani köylü.
        
        İSTANBUL'UN ÖNYARGISI VE TARHANA ÇORBASI

        'Anadolulu' oluşumu yüzüme çarpan ilk belirgin olay, kahvaltı meselesidir. Bir sabah karşı komşuların kızı, hani şu paşa torunu Remide ve bizim sokaktan daha birkaç çocukla birlikte okula yürüdüğümüz sırada herkes o sabah kahvaltıda neler yediğini anlatmaya girişti. Birisi kızarmış ekmekle beyazpeynir, reçel, öbürü rafadan yumurtayla kaşarpeyniri, bir başkası taze ekmekle zeytin ve bal yemişti. Sıra bana gelince hiç düşünmeden, 
        "Tarhana çorbasıyla pekmez," deyiverdim. Pekmezin yanında kızarmış ekmek ve beyazpeynir yendiğini eklemeyi gereksiz bulmuştum. 
        Ilıman iklimli İstanbul'da, kahvaltıda tarhana çorbası ve pekmez içmek duyulmuş şey değildi! Çocuklar önce kulaklarına inanmak istemediler, sonra kahkahalara boğuldular. En çok gülen de Remide oldu ve bu, öbür çocukları daha bile çıngıraklı kahkahalar atmaya körükledi çünkü o, Ankara'daki yedi yıldızlı paşanın torunu olduğu için mahalle ve okul çocuklarının prensesiydi.
        
        
        
