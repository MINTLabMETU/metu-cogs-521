                       
 	   
        
                
             haber
                   
        'FakFukFon" olarak bilinen İstanbul Valiliği Sosyal Yardımlaşma ve Dayanışma Vakfı'nın 1987'den Ağustos 2002 sonuna kadar tutulan kayıtları Türkiye'nin acı gerçeğini göz önüne serdi. Vakıftan 1987'de sadece 200 kişi yararlandığı, bu rakamın 2002'nin ilk sekiz ayında 30 bin kişiye ulaştığı ortaya çıktı.
             'Açız' diye başvuru çok
             Vakfın Genel Müdürü İlhan Kantarcıoğlu, vakfın büyük bir taleple karşı karşıya olduğunu söyledi. Vakfa "açız" diye başvuran insan sayısının eskiden az olduğunu belirten Kantarcıoğlu, ancak şimdi günde yaklaşık 50 kişinin yardım istediğini bildirdi. Vakfa gelenlerin birkaç gündür aç olan ya da gününü bir sandviçle geçiren insanlar olduğunu vurgulayan Kantarcıoğlu, "Önce karınlarını doyuruyoruz. Açlıktan bayılanlar olduğu için sandviç ve ayran servisi veriyoruz" dedi.
             Yardım edenler yardıma muhtaç
             Eyüp'de gittikleri bir evde 11'i 0-5 yaş arası 18 nüfuslu hepsi aç bir aileyle karşılaştıklarını anlatan Kantarcıoğlu, bu kişilerin önce yiyecek ihtiyaçlarını ardından diğer ihtiyaçlarını karşıladıklarını belirtti.
             Vakıf aracılığıyla yardımda bulunan gönüllülerin bazılarının şimdi yardıma muhtaç duruma düştüğünü ifade eden Kantarcıoğlu şöyle konuştu:
             " Geçenlerde Cağaloğlu'nda kitapçı dükkânı olan biri geldi. Evini, arabasını, dükkânını, her şeyini kaybetmiş. Geçmişte bizim aracılığımızla çok kişiye yardım etmiş biriydi. Biz de ona yardım ettik."
             100 kişiye tramvay jetonu
             Evine dönemediği için tramvay jetonu, vapur jetonu ve İETT otobüs bileti istemek amacıyla başvuranlar da olduğunu anlatan Kantarcıoğlu, son 6 ayda 350 kişiye İETT bileti, 100 kişiye tramvay jetonu, 25 kişiye de tren jetonu temin ettiklerini söyledi. Eğitim yardımı almak isteyen öğrenci sayısında da patlama oldu. Aylık 50 milyon liralık yardım için 8 bin üniversite öğrencisi başvurdu. Vatandaşa erzak paketi yardımında bulunan valilik bir de anket düzenledi. Ankete göre vatandaşların pakette bulunmasını istedikleri yiyecekler belirlendi. En çok talep yeşil mercimeğe geldi. Ayrıca margarin, süt, yumurta, bal, salam, sucuk istendi.
             Kriz patlattı
             Vakıf İstanbul'da 1987'de 200 kişiye yardımda bulunurken, bu rakam ortalama 3 bin kişiye ulaştı. Ancak 2001'de ekonomik krizle patlama oldu. 2001'de önceki 14 yılın toplamından 5 kat daha fazla oranda yardım (yaklaşık 4 trilyon lira) yapıldı. 2002'nin ilk sekiz ayındaki bazı yardımlar ise şöyle:
        o   117'si yol parası olmak üzere 588 kişiye nakdi yardım
        o   25 bin kişiye ayni (yiyecek, giyecek, yakacak, barınma, otobüs bileti, boya sandığı gibi) yardım. 
        o   300 kişiye tedavi ve ilaç yardımı.     
             Dünyada Türk adının en çok anıldığı "kahve"nin turistlere ikram edilmemesine Turizm Bakanı Mustafa Taşar'ın tepkisi sert oldu. 
             Türkiye Otelciler Birliği'ne (TÜROB) gönderdiği uyarı yazısında, turiste "Türk kahvesi alır mıydınız?" diye sormayı unutan otelcilere sorumluluklarını hatırlatan Taşar, Türk misafirperverliğinde "altın değerindeki demleme çay" yerine sunulan poşet çayı eleştirmeyi de unutmadı.
             Değerler sunulmalı
             Tanıtım aracı olan kültürel değerlerin yerli ve yabancı turiste sunulmasının turizm pazarından ülkemizin daha fazla pay alabilmesi için büyük önem taşıdığını belirten Taşar, yazısında şunları kaydetti:
             'Kahve servisi yok'
             "Türk misafirperverliğinde ikramın özel yeri olup Türk kahvesi ve çayı da bu ikramın vazgeçilmez unsurlarıdır. Ancak, bazı tesislerimizde Türk kahvesi servisinin yapılmadığı, çayın ise ağırlıklı olarak poşet çay tarzında ve fincanda servis yapıldığına tanık olunmaktadır. Bu tür uygulamalar dünya çapında tanınan söz konusu geleneksel değerlerimize uymadığı gibi bu değerlerimizi tanımak isteyen konuklarımızın taleplerini de karşılamamaktadır."
             Havayolları şirketleri, uçaklardaki hırsızlıklardan yakınıyor. Yolcuların bazılarının bindikleri uçaktan bir hatıra almayı alışkanlık haline getirmesi, uçak şirketlerini zor durumda bırakıyor.
             Bu aralar en çok çalınan ürünün battaniye olduğunu belirten Türk Hava Yolları (THY) Tanıtma ve Halkla İlişkiler Başkanı Faik Akın, can yelekleri ve yastıkların da alındığını belirtti. Akın, "Bazı yolcular ise bir yolunu bulup kemeri bütünüyle söküp götürüyor. Pantolonlarda kullanmak için kemer yaptıranlar, çaldıkları tokaları taktırıyorlar" diye konuştu.
             11 Eylül önledi
             Akın, "Yolcunun hatıra olarak aldığı küçük cam bardak, kadeh, çatal, bıçak en çok çalınan ürünler arasındaydı. 11 Eylül sonrası bunlar kaldırılarak yerlerine plastik ürünler konduğu için bu olayı önlemiş olduk" dedi. 
             Airbus 340 uçaklarında telefon sistemi kurulduğunda kablonun kesilip, telefonun çalındığını gördüklerini de anlatan Akın, bu tür olayların daha çok uzun uçuşlarda yaşandığını ifade etti.
             Kül tablası birinci 
             Havayolu şirketleri arasında yapılan araştırmalarda ise, yolcuların uçuş sırasında uçaktan çaldıkları eşyalar listesinde birinci sırayı kül tablası ve battaniye alıyor. Bunları koltuk altlarındaki can yeleği, uçuş sırasında müzik dinlenmesi için dağıtılan kulaklık, emniyet kemeri tokası, tuvaletlere konan kolonya gibi temizlik ürünleri izliyor.
             Yelpaze diye ...
             Bu işi kolleksiyonculuğa döken yolcular da olduğu ifade ediliyor. Havayolu şirketi yetkililerini en çok endişelendiren, uçaklardaki can yeleklerinin ve koltuk ceplerindeki güvenlik kartlarının çalınması. Yapılan araştırmalarda, güvenlik kartlarını bir çok yolcunun evlerinde yelpaze gibi kullandıkları bildirildi.
             Sürücülerin trafiğe çıkmadan önce iki kez düşünmeleri gerekiyor. Çünkü karayollarında korkuluk, aydınlatma direği, trafo, levha ya da gişelere çarparak zarar verenler, bunların bedelini ödemek zorunda.
             Ancak bu bedeller öyle "Olsun öderiz" denecek cinsten değil. Küçük levhalar 250, korkulukların parçası 500, aydınlatma direkleri 450 milyon lira. Karayolunun üzerinden geçen ya da yolun kenarına konulan büyük levhalar ise 6 - 7 milyar lirayı buluyor. Bir de acil telefonlar ve gişeler var. Acil telefona zarar verenler 25 milyar lirayı, gişeye çarpanlar ise 85 milyar lirayı gözden çıkarmalı.
             ÖDEMEZSE MAHKEMEYE
             Karayolları 17. Bölge Müdürü Asım Öztürk, birçok sürücünün böyle bir durumda hasarı karşılamak zorunda kalacağını bilmediğini belirterek, şunları söylüyor:
             "İtiraz ediyorlar, ancak yönetmelik çok açık. Trafik güvenliğini sağlamaya yönelik uluslararası standartlarda malzemeler kullanılıyor. Bunların çoğu ithal olduğu için, maliyeti oldukça fazla. Biz zararı tespit edip miktarı araç sahibine bildiriyoruz. Ödemezse mahkemeye verip tahsil etme yetkimiz var. 2001'den bu ağustosa kadar bin 700 araç karayollarındaki bu tür şeylere çarptı. Bunların verdiği zarar 1 trilyon 400 milyar olarak belirlendi. 500 milyar lirası tahsil edildi, 900 milyar liralık bölümünün tahsili devam ediyor. Aralarında mahkemeye intikal ettirilenler de var."
        Aracını bıraksa nafile...
             Karayolları 17. Bölge Müdürü Asım Öztürk, geçen yıl meydana gelen 1100 kazada, araç sahiplerine kesilen hasar oranının 735 milyar lira olduğuna dikkat çekiyor. Öztürk, "Eğer bir gişeye zarar verdiyseniz arabanızı da bıraksanız nafile. Çünkü bir gişenin bedeli 50 - 85 milyar arasında. Sürücülerin verdiği maddi zararlar karayollarına büyük yük getiriyor" diyor ve ekliyor: "Acil telefon şebekesi veya başüstü levhaları zarar görüyorsa sürücü, aracın değerinden daha yüksek bir değeri ödemekle karşı karşıya kalabilir," TÜBİTAK Marmara Araştırma Merkezi ve Türkiye Deniz Araştırmaları Koordinatörü Prof. Dr. Naci Görür'ün, insansız robot denizaltı "Victor 6000"in topladığı verilere dayanarak, Marmara'da beklenen depremin büyüklüğünün 7 civarında olabileceğini söylemesi bilim adamları arasında tartışma yarattı. İşte görüşler...
        o   Prof. Dr. Şükrü Ersoy (Yıldız Teknik Üniversitesi Doğa Bilimleri Araştırma Merkezi Sorumlusu): Depremin gelecekteki büyüklükleri hakkında yorum yapmanın birkaç yolu var. Biri de geçmiş depremlerdeki fay kırık boylarını tespit ederek deprem büyüklüğü tahmin etmek. Fransız gemisi bu kırığın boyunu belirleyerek tahminleri somutlaştırdı. En yetkili mercii böyle bir açıklama yapıyor, saygı göstermek ve onları kutlamak gerek.
        o   Prof. Dr. Ahmet Ercan (Jeofizik Kurumu Derneği Başkanı): Gerilimin boşaldığı söylenen 1912 kırığının olduğu yer, nabız atışlarının en yoğun olduğu yer. 1990 öncesinde buradaki depremcik sayısı, yani nabız atışının bilimsel adı, bin tane iken 1999 depremi sonrası bu sayı 3 bin 500'e çıktı. Yani Naci Bey'in gerilimin boş olduğunu söylediği yer, tam tersine Marmara'nın geriliminin en fazla yığıldığı yer oluyor. Aynı grup 2000'de '9.2 deprem olacak, 2 milyon ölecek, İstanbul'un taşınması gerek' demişti. Dünyada, böyle bilim adamları hakkında soruşturma açılır. Benim beklediğim depremin büyüklüğü 6.4 - 6.5'i geçmiyor. Gerilim boşaldığı yerde 7 dolayında.
        o   Yrd. Doç. Dr. Oğuz Gündoğdu (İ.Ü Jeofizik Bölümü): Teknik yönden yetersizlik var. Rahmetli Aykut Barka'nın olduğu bir toplantıda, 7'nin üzerindeki bir depremin 30 yıl içinde olma olasılığını yüzde 60'ın üzerinde olduğunu ifade etmeyi ilke olarak aldık. Durumda hiçbir değişiklik yok. 7'nin üzerindeki bir risk hâlâ var ve bu da uzak bir risk değil. Ayrıca Adalar'ın önünü unutuyorlar, orası kırılırsa ne olacak?     
             İstanbul Büyükşehir Belediye Başkanı Ali Müfit Gürtuna, gelecek yıl Anadolu yakasında vatandaşların denize girebileceğini belirterek, "Atık su kollektör çalışmalarımız bitince Anadolu Yakasının sahili dünyanın en güzel sahili olacak" dedi.
             Kartal Ahmet Şimşek Öğretmenevi'nde, Marmara Muhtarlar Birliği bölge temsilcilerine yemek veren Gürtuna, "El ele vererek, İstanbullular'ın sorunlarını çözmeliyiz. Ankara'daki yöneticiler tüm yetkilerimizi kıssa da biz hizmet için elimizden geleni yapıyoruz" diye konuştu.
        Öğrencilere verilen ev ödevleri, sadece eğitim yılı devam ederken değil tatillerde de tartışma konusu olur. Ev ödevi çocuklar için gerekli mi? Bir sınırı olmalı mı? Ev ödevi çocuğun sorumluluk duygusunu geliştirir mi? Yoksa uzun ve zor ödevler çocuğu sorumluluktan uzaklaştırır mı? Uzmanların bu konudaki görüşleri farklı.
             Murat Güvençer (psikolog):
             Uzun ödev çocukta negatif etki yaratır
             Ev ödevleri uygun şekilde verildiğinde, sorumluluk duygusunu geliştirebilir. Ancak özellikle bizim ülkemizde verilen karmaşık ve uzun ödevler olumsuz etki yaratıyor. Okulu çocuk için sıkıcı hale getiriyor. Çocuğun oyun, eğlence ve dinlence döneminden çalınıyor. Olayın bir diğer yanı, sınıfların kalabalık olması nedeniyle öğretmenler ödevleri kontrol edemiyor. Bunu fark eden çocuklardan bazıları ödevi ya baştan savma yapıyor ya da hiç yapmıyor. Ödevler kontrol edilmeyince geri dönüşü de olmuyor. Böylece sorumluluğu değil sorumsuzluğu geliştiriyor, motivasyonu kırıyor. 
             Ful Akıngüç Över (Kültür Okulu Müdürü):
             Önemli olan verilen ödevin niteliği...
             Ev ödevleri çocuğun sorumluluk duygusunu geliştirir. Ancak burada dikkat edilmesi gereken nokta, verilen ödevin niteliğidir. Hiçbir araştırmaya dayanmaksızın dersleri pekiştirmekten uzak verilen ödevler çocukta tam tersi bir etki yaratabilir. Bu nedenle ev ödevleri verilen dersleri destekleyici ve araştırmaya yönelik olmalıdır. Öğretmenin ödev verirken bu hususları gözönünde bulundurması ödev seçimini dikkatli bir şekilde yapması gerekir. Bu durumda çocuğun sorumluluğu gelişir.
             Prof. Dr. Özcan Demirel (Hacettepe Ü.)
             Araştırma amacı varsa yararlı olur 
             Öğrenmelerin pekiştirilmesi anlamında kullanılıyorsa, ödev çok yararlı olabilir. Öğrenmek bireysel bir süreçtir. Ödevler de bireysel olarak yapıldığı için öğrenmeyi güçlendirir. Burada önemli olan ödevi öğretmen istediği için değil, öğrencinin öğrenme isteğiyle yapmasıdır. Genelde bizdeki yanlış kanı "Çok ödev veren öğretmen iyi öğretmendir". Bu nedenle velilere yaranmak isteyen kimi öğretmenler çok ödev verebiliyor. Ödev öğrenciye bir hedef gösteriyorsa, araştırmaya yöneltiyorsa sorumluluk duygusunu da geliştirir. Hiç bir ödev amaçsız olmamalı.
             Dr. Nihat Kaya (psikiyatrist):
             Ödev sorumluluk bilincini geliştirir 
             Ödevler sorumluluk duygusunun geliştirir. Çok sık, uzun ve zor olmamalı. Okulu ve dersi sevdirmek için, özellikle arkadaşları ve ailesi ile yapılacak ödevler seçilmeli. Sosyalleşmeyi ve iletişimi geliştirecek tarzda örneğin bir müze gezisi, bir doğa gezisi ya da bir gününün nasıl geçtiğini anlatan tarzda ödevler verilebilir. Lise çağında olanlar için daha araştırmaya yönelik olmalı. Hiç ödev verilmemesinden yana değilim. Sorumluluk bilinci ödevle gelişir.
             Öyküsünü gazetede okuduğu, ancak hiç tanımadığı Afganistanlı bir kızın hayalini gerçekleştirmek için, gazeteci arkadaşıyla birlikte 1961 model uçakla Kâbil'e gitmeye çalışan Danimarkalı ressam Simone Aaberg Kaern, İstanbul'a ulaştı. 11 Eylül'de Danimarka'dan havalanan ve 13 ülkeyi aşan Kaern, Hezarfen Havaalanı'na indi. Hezarfen Ahmet Çelebi'nin anısına Galata Kulesi'nin çevresinde 10 tur atan Kaern'in ikinci durağı Sabiha Gökçen Havalimanı oldu. Burada basın toplantısı düzenleyen Kaern'in "1001 Geceden 2002'ye" adını verdiği macerası, bugün de Eskişehir'e hareketiyle devam edecek.
             Yenikapı Sahil Kennedy Caddesi'nde dün sabaha karşı korkunç bir kaza yaşandı. Sarıyer Belediyesi İmar Müdürü Murat Yılmaz'ın (51) kullandığı Mercedes, trafik akışının 06.30'dan itibaren Bakırköy - Sirkeci istikametine verildiği transit yola, aynı dakikalarda tersten girdi.
             Yolun boş olması nedeniyle hız yapan Yılmaz, Samatya mevkiinde, karşı yönden gelen Ahmet Özdemir (26) yönetimindeki minibüsle çarpıştı. Yılmaz ile yanında bulunan Rus uyruklu Marina Stepanova (23) otomobilde sıkıştı. Ahmet Özdemir de minibüste sıkışırken, yanındaki kardeşi Hulusi Özdemir camdan fırladı. Ekipler, Hulusi ve Ahmet Özdemir'i hastaneye kaldırdılar. 
             HASTANEYE YETİŞEMEDİ...
             Stepanova'nın öldüğü belirlenirken, itfaiye görevlileri, parmakları hareket eden Yılmaz'ı kapıyı demir makasıyla keserek kurtardılar. Yılmaz hastane yolunda öldü. Hulusi Özdemir de hastanede hayatını kaybetti. Otomobilde Yılmaz'ın aldığı 10 günlük sağlık raporu ile ruhsatlı tabanca ve Rus uyruklu kadının valizi bulundu. Yılmaz ve Stepanova'nın alkollü olduğu iddiaları ise doğrulanmadı.
             Yeni Galata Köprüsü, açılan dava kapsamında bilirkişi heyetinin baskül kapaklarda yapacağı inceleme nedeniyle iki günlüğüne trafiğe kapatıldı. Vatan Caddesi de İstanbul'un düşman işgalinden kurtuluşunun 79. yıldönümü nedeniyle düzenlene-cek törenler için bugün trafiğe kapatılacak.
             İstiklal Caddesi'ndeki Rüya Sineması'nda dün koltukların altına bırakılan şüpheli paketten çıkan bomba etkisiz hale getirildi. Koli bandıyla sarılan boru tipi bombada zaman ayarlayıcısı bulunmadığı belirlendi. Polis, bombanın göz korkutmak amaçlı olabileceğini söyledi.
             İngiltere'nin güneyindeki Dover kentinde, Fikret Azad isimli bir Türk kamyon şoförü, 300 kilo eroinle yakalandı. Piyasa değeri 31 milyon dolar (51 trilyon lira) olan eroin, kamyondaki karpuz yükünün arasında bulundu. İskenderunlu Azad'ın mahkemeye çıkarılması bekleniyor.
             İstanbul balıkhanesine balık getiren Necati Rençber yönetimindeki kamyon, Sadabat Viyadüğü üzerinde bir otomobilin sıkıştırması nedeniyle refüjlere çarptı. Rençber'in hafif sıyrıklarla kurtulduğu kazada, balıkların sahibi Vahit Sınırder koltukta sıkıştı. İtfaiye ekiplerince sıkıştığı yerden çıkarılan Sınırder, hastaneye kaldırıldı. Kamyondaki 20 milyar lira değerindeki yüz kasa lüfer ise yola saçıldı.
             Ankara
             3 Kasım seçimlerine katılmaya hazırlanan küçük partiler, yüzde 10'luk Türkiye barajından önce devletin koyduğu engellerle savaşıyorlar. Ankara Valiliği, bugün Ankara'da miting düzenleyecek olan Türkiye Komünist Partisi'ne (TKP) "sessiz olunması" koşuluyla izin verirken, İstanbul'da polis Özgürlük ve Dayanışma Partisi'nin (ÖDP) duyurularını toplattı.
        
        
        
