                       
        
        
                
             haber
                   
            'Cumhuriyet'ten sapmayız'
             Başbakan Abdullah Gül ise "Bizim her söylemimiz ve davranışımızdan bazı sonuçlar çıkarıldığının ve kuşku duyulduğunun farkındayız. Ancak bu kuşkular yersizdir. Biz Cumhuriyet ilkelerine gönülden bağlı bir ekibiz. Cumhuriyet'in temel niteliklerinden sapmayacak bir kadroyuz" karşılığını verdi.
             Toplumsal uzlaşma
             Başbakan Yardımcısı Ertuğrul Yalçınbayır da "Okuduğunuz ifadenin anlamı şudur; sadece tek parti iktidarına ve Meclis'teki sandalye çoğunluğuna dayalı bir anayasa yapılmayacağını biliyoruz. Anayasalar en büyük toplumsal uzlaşma ile düzenlenmesi gereken metinlerdir. Cumhuriyet'in temel nitelikleri, Anayasa'nın değişmez ilkeleri ve değiştirilmesi teklif edilemez maddeleri yeni anayasada yer alacaktır" dedi.
             Kuşatma olmasın
             Komutanlar Kıbrıs'ta, Türkiye ve KKTC Türklerinin kazanımlarını geriletmeyecek bir çözüm gerektiğini belirttiler. Kuzey Kıbrıs'ın, askeri açıdan Türkiye'nin güneyden kuşatılması sonucunu doğuracak bir konuma getirilmesinin kabul edilemeyeceğini söyleyen komutanlar, özellikle enerji yolları açıldıktan sonra konunun stratejik öneminin arttığını belirttiler. Hükümet üyeleri, müzakerelerde bu uyarıların mutlaka dikkate alınacağını belirttiler.
             Avrupa'ya cevap
             Askeri kanadın ayrıca Avrupa'nın son söylemlerine karşı "Başbakan ve hükümet düzeyinde yanıt verilmesi gerekiyor" mesajını verdiği belirtildi. Gül, Milli Savunma Bakanı Vecdi Gönül ve Dışişleri Bakanı Yaşar Yakış'ın, AKP Genel Başkanı Tayyip Erdoğan'ın, Avrupa'da, "Türkiye'de ordunun siyasete karışmadığını, ancak terörün tırmandığı dönemlerde devreye girdiğini belirterek yanıt verdiğini" vurguladıkları öğrenildi. Komutanlar, bu açıklamaların Başbakan ve resmi yetkililer tarafından da yapılmasında fayda olacağını ifade ettiler.
        Sezer: Türban tartışması bitti
             Komutanlar, Cumhuriyet'in temel dayanağı olan laikliği sarsacak gelişmelere ve görüntülere izin verilmemesi gerektiğini vurguladılar. Türban konusunu da açan komutanlar, bu konuda Anayasa Mahkemesi'nin kararı ile Cumhurbaşkanı'nın yaptığı uyarıyı anımsatarak toplumu gerecek davranışlardan kaçınılması gerektiğini anlattılar. Genelkurmay Başkanı ve dört komutanın da bu konuda söz alarak görüş birliğini ifade ettikleri öğrenildi. Bu konuda Cumhurbaşkanı Ahmet Necdet Sezer'in de "Türban tartışması bitmiştir" diyerek son noktayı koyduğu belirtildi.
        AB, şimdi de 'ordu' diyecek
             Askeri kanat, bazı AB temsilcilerinin Türkiye'nin üye olabilmesi için ordunun konumu ve işlevinin değiştirilmesi gerektiği yolundaki mesajlarını da gündeme getirdi. AB Komiseri Günter Verheugen ile bazı ülke liderlerinin sözlerini anımsatan komutanlar, AB'nin Türkiye'den taleplerinin sonunun gelmediğini ve işin yokuşa sürüldüğünü söylediler. Kopenhag siyasi kriterlerinin büyük ölçüde yerine getirildiğini, son olarak Kıbrıs konusunun Türkiye'nin önüne sürüldüğünü belirten askerlerin, "Kaygımız odur ki, şimdi de Türk ordusunu bahane edecekler" dediği öğrenildi.
        Cumhurbaşkanı ile sürtüşmeyiz
        Hükümet, Sezer'in karşı çıktığı 109. madde yerine, ara seçimi düzenleyen 78. madde üzerinde değişiklik yapmayı düşünüyor 
             ANKARA Milliyet
             Başbakan Yardımcısı Mehmet Ali Şahin, AKP lideri Recep Tayyip Erdoğan'ın başbakanlığıyla ilgili olarak Anayasa'nın 109. maddesinde değişiklik yapılmasına karşı çıkan Cumhurbaşkanı Ahmet Necdet Sezer ile sürtüşmemek için diğer maddelerde değişiklik yapacaklarını söyledi.
             Şahin, makamında gazetecileri gruplar halinde kabul ederek sorularını yanıtladı. Erdoğan'ın milletvekili ve başbakan olmasını sağlayacak düzenlemede, Sezer'in karşı çıktığı, doğrudan başbakanlık getirecek 109. madde yerine ara seçimi düzenleyen 78. madde üzerinde değişiklik yapacaklarını belirten Şahin, şu mesajı verdi: 
             CHP de sıcak
             Erdoğan'a başbakanlık yolunun açılması için anlayış birliği var. 109. maddede yapılacak değişikliğin cumhurbaşkanı kişiye özel olacağını söyledi. Cumhurbaşkanının bu tavrı netti. Sezer veto edebilir, referanduma getirebilir. Cumhurbaşkanı ile sürtüşen bir iktidar olmak istemiyoruz. Geçmişte, bu tür gerginlikler Türkiye'ye pahalıya patladı. Ara seçimi düzenleyen 78. maddeyi değerlendirmeye ağırlık vereceğiz. CHP de sıcak bakıyor.
        Arınç'ın sözleri teypte var
             ANKARA Milliyet
             TBMM Başkanı Bülent Arınç, önceki akşam CNN Türk'te Taha Akyol'un sunduğu "Eğrisi Doğrusu" programında Milliyet'te 26 Kasım 2002 tarihinde "Yanlışlara Ortak Olmam" başlığıyla yayımlanan röportajındaki ifadesinin farklı yansıtıldığını iddia etti. Ancak Arınç'ın teyp kaydında da yer alan sözleri gazeteye aynen yansıdı.
             Arınç, röportajda yer alan; "... Tayyip Erdoğan'ın yanında, onun yanlışlarına ortak olsaydım kesinlikle bu noktalarda bulunmazdım" sözünün Milliyet tarafından farklı yansıtıldığını öne sürdü. Arınç'ın farklı yazıldığını iddia ettiği sözlerine ilişkin bölüm teyp kaydından aynen şöyle:
             "Ben siyasette belli yerleri amaçlayarak çalışmış bir insan değilim. Kadere inanıyorum. Ben bir hizmet insanıyım, söylerim, söylediğimin arkasından giderim ve bana neye mal olursa olsun ben bununla iftihar ederim. Ben Erbakan'ın yanında onun yanlışlarına ortak olsaydım 40 defa bakan olurdum, 50 defa genel başkan olurdum. Tayyip Erdoğan'ın yanında, onun yanlışlarına ortak olsaydım kesinlikle bu noktalarda bulunmazdım. Benim arkamda bir iz kalırsa, ben siyasette ilkeli, kararlı, cesur işler yaparsam benim için en doğrusu odur."
             'Anlam değişti'
             Ancak Arınç, Akyol'un programında şunları söyledi:
             "Ben doğruların söylenmesinden yana olduğumu ifade ettim. Ertesi gün böyle bir başlık çıktı. Önce Serpil Çevikcan'ı, sonra Fikret Bila Bey'i aradım. Fikret Bila tekrar bana bu başlığın, çok da anlamsız bir şey çıkıyor burada... Virgülden sonra Tayyip Bey'in de ismi gelince ikisi de aynı kefeye konmuş oluyor. Halbuki bizim konuşmamız bu anlamda değildi. Sayın Bila bana, bu konuşmayla ilgili izlenimlerini köşesinde yazacağını ifade etti, dediği gibi de yaptı. Birinci günkü başlıkta farklı olarak şeyler yazıldı orada. Sayın Erbakan'la ilgili söylediklerim, zaten geçmişten bu yana söylediklerimdir... Ama biz Tayyip Erdoğan'la yıllardan beri aynı çizgiyi paylaşmış insanlarız."
             "Erdoğan tepki gösterdi"
             Haberin yayımlandığı günle ilgili olarak Arınç'ın Akyol'a böyle yansıttığı Milliyet temsilcileriyle diyalogları ise şöyle gelişti:
             Milliyet'i arayan Arınç, "Yanlışlara ortak olmam" haberindeki ifadenin rahatsızlık yarattığını, Erdoğan'ın Danimarka'dan arayarak tepki gösterdiğini belirtti. Ankara Temsilcisi Fikret Bila da, Arınç'ı arayarak, "Bir serzenişte bulunmuşsunuz, ama sözleriniz teypte böyle, isterseniz deşifresini okuyayım, dedi. Deşifre metnini dinleyen Arınç, "Bunu demiş olabilirim, ama kastım bu değildi. Ben Erbakan'la Erdoğan'ı aynı kefeye koymam" dedi. Bila, "Sizinle ilgili izlenimlerimi yazacağım, isterseniz, bu söylediklerinizi de yazayım, ancak teypteki ifadenizi de yazmak zorundayım" karşılığını verdi. Arınç da "Kastımın Erbakan'la Erdoğan'ı aynı kefeye koymak olmadığını da yazarsanız sevinirim" karşılığını verdi.
        En vefalı partili!
        Tansu Çiller için gözyaşı döken DYP'li Biriçim Küçük'ün kısa bir süre sonra başkan adayı Ağar'a da kanı kaynadı 
             İSTANBUL Milliyet
             3 Kasım seçimlerinin ardından ağır yenilgiye uğrayıp barajın altında kalan siyasi partilerin binaları sessizliğe gömülürken, partililer de yeni konjonktüre ayak uydurma çabasında. Gidenin arkasından ağlayan partililer, gelecek başkan adaylarıyla da dirsek temasına geçti. 
             Tansu Çiller için gözyaşı döken DYP'li bir kadının, kısa süre sonra DYP genel başkan adayı Mehmet Ağar'a kanının kısa sürede kaynaması gibi...
             Seçimin üstünden neredeyse bir ay geçti. Barajın altında kalan siyasi partiler şoku atlatamadı. Bu partiler arasındaki DYP'de ise gözle görülür bir hareketlilik var.
             14 - 15 Aralık'ta kongreye gidecek olan DYP'de genel başkan adayları, il merkezlerini dolaşarak destek aramaya koyuldu. Genel başkanları Tansu Çiller'in görevinden ayrılma kararını gözyaşları içinde karşılayan bazı partililerin de aynı "coşkuyla!" yeni genel başkan adaylarına kucak açmaları dikkat çekti. Bu kişilerden biri Çiller tarafından 3 Kasım seçimlerinde İstanbul 2. bölgeden milletvekili adayı gösterilen Biriçim Küçük. Çiller'in İstanbul il merkezinde düzenlediği "veda" basın toplantısının ardından "ağlayan" Küçük'ün görüntüleri basında yer almıştı. Aradan 20 gün geçti. Mehmet Ağar, genel başkanlığa adaylığını koymadan önce destek turu için İstanbul İl Merkezi'ni ziyaret etti. Küçük, bu kez gülen yüzüyle Ağar'a yaklaştı ve "Sonuna kadar yanınızdayız" mesajını iletti.
        Ağar meydan okudu
        Kargadan korkan darı ekmez
        ÖMÜR AVCI Trabzon DHA
             DYP Genel Başkanlığı için Türkiye turuna çıkan Elazığ Milletvekili Mehmet Ağar, hakkında çıkarılan şaibe söylentilerinin arkasında başka hesaplar olduğunu savunarak, "Benim için şu anda hukuki problem yok. Kargadan korkan, darı ekmez. Biz avucumuzda darı her yere ekiyoruz" dedi.
             DYP Trabzon İl Başkanlığı'nda partililere seslenen Ağar, Tansu Çiller'i üstü kapalı şekilde eleştirmeyi sürdürdü. Ankara'da, İstanbul'da, deniz kenarı veya kimi tepelerde oturup DYP'ye icazetle başkan olma devrinin bittiğini belirten Ağar, "Bu partinin tabanı ne derse o olacak. Partinin bu hale gelmesine neden olanların artık yönlendirme yapmaya hakkı yoktur" diye konuştu. 
        AKP: Erbakan hayal görüyor
        AKP'liler Hoca'nın son iddialarını ciddiye almadılar 
             ABDULLAH KARAKUŞ Ankara 
             AKP'nin seçim döneminde kendisini Çankaya Köşkü'ne çıkaracağı yolunda Milli Görüş tabanına propaganda yaptığını öne süren kapatılan RP'nin Genel Başkanı Necmettin Erbakan'a AKP'li milletvekilleri sert tepki gösterdi. AKP'liler, Erbakan'ın "halüsinasyon gördüğünü" belirterek, "Erbakan tirajikomik şeyler söyler. Biz öyle bir propaganda" yapmadık dedi.
             AKP'li milletvekillerinin Erbakan'ın iddiasıyla ilgili görüşleri şöyle:
        o   Eyüp Fatsa (Grup Başkanvekili): Erbakan'ın ismini seçim döneminde kullanmadık. Biz sadece Milli Görüş tabanından değil, bütün kesimlerden oy aldık. 'Milli Görüş yüzde 40 oya ulaştı' demesi de yanlıştır. Biz bir defa yeni bir partiyiz. Yeni bir sosyolojik tabana hitap eden bir partiyiz. Tabanımız çok farklı, bütün eğilimleri topladık. MHP'den, DSP'den ve ANAP'tan oy aldık. 
        o   İbrahim Hakkı Aşkar (Afyon milletvekili): Erbakan halüsinasyon görüyor, trajikomik sözler söylüyor. Yıllardır siyaset yapan bir insanın böyle bir şey söylemesi şık değil. Biz onu 'Köşke çıkarıp Cumhurbaşkanı yapacağız' diye bir propaganda yapmadık. 'Milli Görüş'ün oyu yüzde 40'tır' diyor. Yok öyle bir şey. Her kesimden oy aldık. Sosyal demokratlardan da, ANAP'tan da oy aldık. AKP, Milli Görüş'ün devamıdır denemez. 
        o   Akif Gülle (Genel Başkan Yardımcısı): Biz, Erbakan üzerinden bir kampanya yapmadık. AKP'nin tek başına iktidara gelmesi ve Türkiye'nin yoksulluğunun önüne geçilmesi üzerine bir kampanya yaptık. Türkiye'de temiz bir siyaset ve yeni bir dönemi başlatmak üzerine kampanya yürüttük.      
        Hükümet caydı 
        Türbana disiplin affı ve Zana'ya yeniden yargılama paketten çıktı 
             ELÇİN ERGüN Ankara 
             Kopenhag Zirvesi'ne kadar yetiştirilmeye çalışılan ikinci uyum paketinde son dakika değişikliği yapıldı. Aralarında Leyla Zana'nın da bulunduğu DEP'li milletvekillerine yeniden yargılama yolunu açan maddeyle türbanlı öğrencilerin üniversiteye dönüşünü sağlayacak af, paketten çıkarılarak Bakanlar Kurulu'na sevk edildi. 
             12 Aralık'a kadar çıkarılması beklenen AB uyum yasalarını içeren paketin çalışmaları dün gece tamamlandı. Uyum paketinin ele alındığı toplantının ardından açıklama yapan Başbakan Yardımcısı Ertuğrul Yalçınbayır, daha önce 36 madde olarak açıklanan paketin 32'ye düşürüldüğünü belirtti. Paketin salı günkü Bakanlar Kurulu toplantısında ele alınacağını ifade eden Yalçınbayır, "Aynı gün TBMMöye sevk etmeye çalışacağız" dedi. YÖK'ün itiraz ettiği ve türbanlı öğrencilerin üniversiteye dönüşünü sağlayacak affın pakette olmayabileceğini söyleyen Yalçınbayır, "Daha önce af çıkmıştı. Sık sık af çıkması doğru olmuyor. Bu Bakanlar Kurulu'nda tartışılacak" dedi. 
        İki bayram arası 'CHP'li olacak
             ŞÜKRAN PAKKAN İstanbul
             DSP'den Şişli Belediye Başkanı seçilen, 3 Kasım seçimleri öncesi partisinden ayrılarak YTP'ye katılan Şişli Belediye Başkanı Mustafa Sarıgül, şimdi de CHP saflarında yer almaya hazırlanıyor. CHP Genel Başkanı Deniz Baykal, dün Sarıgül'ü makamında ziyaret etti. Sarıgül'ün Ramazan Bayramı sonrası partiye katılacağı mesajını veren Baykal, "Biz kız evine niyet beyanı için geldik. Kahveyi de çok iyi servis ediyor. Gayet memnun ayrılıyorum, bayramdan sonra da düğünü yapacağız" dedi. Baykal, aslında iki bayram arası nikâh olmayacağı yönündeki inanış hakkında ilahiyatçı milletvekili Yaşar Nuri Öztürk'e danıştıklarını söyleyerek, "Sarıgül, çok etkin, başarılı, çalışkan, tuttuğunu koparan ve sosyal demokrat bir belediye başkanı. Daima sosyal demokrasi çizgisi içinde çalışmalar yaptı. Biz bu düğünü iki bayram arası yapacağız" dedi. Baykal, seçimlerden önce parti değiştiren Sarıgül'ü "Bunlar çok ahlaki ve insani değişimler. CHP, bir toplanma sürecine girdi. Hepimiz savrulduk, şimdi toparlanıyoruz" diye savundu. 
        Memura 2003'te 'geçmiş' enflasyona göre zam sözü
        IMF ile görüşme gündeminin atıl istihdam ve memur zammı olacağını belirten Başbakan Yardımcısı Şahin, 'Geçmiş enflasyona göre zam düşünüyoruz' dedi. Buna göre zam yüzde 30 civarında olacak
             ANKARA Milliyet
             Başbakan Yardımcısı Mehmet Ali Şahin, 2003 yılı memur maaş zammında geçmiş enflasyonu esas alacaklarını açıkladı. Şahin, IMF Avrupa Birinci Bölge Direktörü Michael Deppler ile yarın başlayacak görüşmelerin en önemli gündeminin memur ve işçilere yapılacak zam ile atıl istihdam olduğunu belirtti.
             Başbakanlık'ta gazeteciler ile sohbet eden Şahin, önceki hükümetin memur maaşlarına hedef enflasyona göre zam yapma sözü verdiğini, ancak kendilerinin 2003 zammını geçmiş enflasyonlara göre vermeyi planladıklarını söyledi. Şahin, "Fakat devletin devamlılığı esasını da gözardı edemeyiz. Sosyal boyutu da ihmal edemeyiz" dedi. 
             Memur zammı geçmiş enflasyona göre yapılırsa, yıl sonu gerçekleşme beklentisine göre yüzde 30'un altında olmayacak.
             Emeklilik sinyali
             İş Güvencesi Yasasındaki uygulama tarihini ileri atmak gibi bir planları olmadığını da vurgulayan Şahin, atıl istihdamda izlenecek yolda kesin karar vermediklerini de belirtti. Şahin, "IMF istese de istemese de kamuda rahatlama için emekliliği gelenleri emekli etmeyi düşünüyoruz" dedi.
             Kamu Personeli Seçme Sınavı Sistemini değiştireceklerini kaydeden Şahin, şimdiye kadar sınavı kazananların haklarının saklı tutulacağını, ancak bundan böyle her yıl ihtiyaç kadar alım için yeni sınavlar yapılacağını belirtti. 
             Şahin, Başbakanlık'ta bürokrat havuzu konusunda Başbakan Abdullah Gül'ün alternatifli hazırlık yaptırdığını bildirdi.
        Yoksula 18 trilyonluk müjde
             Hükümet Ramazan Bayramı öncesinde yoksullara Sosyal Yardımlaşma ve Dayanışma Vakıfları tarafından dağıtılmak üzere 18 trilyonluk kaynak ayrıldığını duyurdu. Başbakan Abdullah Gül imzasıyla dün tüm valilere gönderilen genelgede yoksullukla mücadele için ilk adım olarak Ramazan Bayramı öncesi yoksullara ulaştırılmak üzere 18 trilyonluk kaynak ayırdığı belirtildi. Gül, genelgesinde şunları kaydetti:
             "Söz konusu meblağ sosyal yardımlaşma ve dayanışma vakıflarına gönderilmiştir. Yoksulluk içinde olan kişileri gözetmeyi amaçlayan yardım politikasında, sadelik, titizlik ve kişiliklere saygı esasına özenle gösterilmesini eşitlik ve adalete riayet edilmesini önemli rica ederim."
        3 bin gayrimenkul birden satarsak piyasa bozulur
        BDDK, elindeki 3 bin gayrimenkulü, piyasayı bozmamak için her ay iki yada üç ihale ile satmaya çalışıyor
             EKONOMİ SERVİSİ
             BDDK yayınladığı son raporunda, el konulan batık bankalardan toplam 3 bin 367 adet gayrimenkulun Tasarruf Mevduatı Sigorta Fonu (TSMF) bünyesine geçtiğini belirtti.
             Dün ayrıntıları Milliyet'te yayınlanan ve BDDK tarafından da internet sitesine konulan 'BDDK ve Faaliyetleri Hakkında Bilgilendirme' ve 'Bankacılık Sektörü Gelişmeleri - Kasım 2002' başlıklı raporda, fon bünyesine geçen 3 bin 367 adet gayrimenkulden 359 tanesinin satıldığını ve 93 milyon dolar gelir elde edildiğini açıkladı. 
        
        
        
