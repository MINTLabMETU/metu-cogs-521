                           
             Tünel
             Melih Ergen
                   
                öykü
                   
        Ben de şimdi onurlanarak, uzun uzun ne konuştuklarını iyice anlayamadığım gecelerinde çay kahve koşuşturmak yerine ve ilk kez ev sahibesi gibi duymadan kendimi, yalnızca öylece durup benim için toplanan bunca insandan ötürü duyduğum övünçle selamlıyorum hepsini, İhsan'ın bütün arkadaşlarını; gerçekten bilir, önemser, severlermiş, hiç bilmezdim.
        Usul usul da aksa şu çay, çocukları çekiverseler yanından, içim daha bir rahat edecek benim, ürküyorum elimde değil; su, büyük küçük herkesi çeker kendine bilmez miyim, hele bu çayın suyu, bakmayın bulanık aktığına, dağlardan süzülüp gelir, buz gibidir, daldır bakır maşrapayı, oh buz gibi, kar suyudur, temiz; düğünü de ölümü de, ne tören yapılacaksa hep bu suyun başında yapılır, masalar dizilir, çiçekler, defneler, sonra pilavlar kebaplar, çoluk çocuk hep birlikte yenir, yörenin geleneği öyle; ama uzak tutmak gerekir çocukları, ne olacağı bilinmez, Allah korusun! -Bizim hiç çocuğumuz olmadı!- 
        Birer birer gelip çiçekler veriyorlar bana; güller, karanfiller, kasımpatılar ... Eğilip dokunuyorlar, o yalnızca tek bir anda duyulan koşulsuz sevgilerini sunuyorlar; ilk kez içimi böylesine ılıklaştıran sevgilerini görüyorum gözlerinde ve onurlanıp böbürleniyorum için için, hiç de yalnız değilmişim diyerek, içim sevinçlerle dolarak; sahi, hava bile bir başka bugün! 
        İşte İhsan da göründü çok şükür, Ekrem'in koluna girmiş abanarak, çamların arasından göründüler; geç kaldı, ne o, sendeliyor mu, bana mı öyle görünüyor yoksa, omuzları düşmüş, saçları dağınık, gözlerinde de hiç görmediğim bir umarsızlık, ne oldu ki İhsan'ıma, alışa geldiğim alaycı gülümsemesini göremiyorum ince dudaklarında; güç bela titreyen bacaklarını sürükleyerek gelip oturunca su başındaki masalardan birine, kırda üçer beşer öylesine gezinip sessiz mırıltılarla dolanan konukların hemen hepsi bir anda çevresini sardılar kocamın ve el sıkışıp kucak kucağa öpüştüler sıcak. Önce İzzet Bey ve büyük oğlu Berki, sonra da Banka Müdürü; hayret, bugün İhsan kayıtsız onlara karşı, sanki onlar da daha bir ölçülü; suskun bir saygıyla duruyorlar İhsan'ın karşısında; İhsan ise Ekrem'in koluna yapışmış, gözlerini bile kaldırmıyor yerden. 
        Tek tek öpüştüler. İzzet Bey, oğlu ve Banka Müdürü, sonra bize daha uzak sayılabilecek İhsan'ın öteki iş arkadaşları, tanıdıkları; sonra bize gide gele iyice bellediklerim, hal hatır sorarken hani ben, elimi kavrayıp ya da pelte gibi sıkmalarından ötürü ya da bacak bacak üstüne atışlarından en çok, sigara üfürüşlerinden belki de, hani onlar gittikten sonra, "sakın söyleme tamam mı, sen sus," deyip İhsan'a İhsan'dan önce onları anlattığım, ben öylece uydurup uydurup anlatırken İhsan'ın kıkır kıkır gülüşüne bayıldığım, "Nereden bulup çıkartıyorsun ki bunları, bilmem," diye dizime vurarak küçücük bir çocuk gibi bana sarıldığı o günleri hatırlattığı için, belki de en çok İhsan'ın o halleri yüzünden daha da çok sevdiğim bütün arkadaşları, hepsi, İhsan'ı öpüp öylece yanında dikilip kaldılar; başları eğik, sessiz, Ihsan gibi. 
        Şimdi sırası değil biliyorum, biraz da tuhaf kaçacak, ama söylemeden edemeyeceğim işte; İhsan'ın, hatta Ekrem'in gözlerindeki solgun kederler, gizleye saklaya akıttıkları yaşlar, -ne kadar,sakınsalar da ben görüyorum- bu kederli halleri içten içe sevindiriyor beni, içimde ne olduğunu tam söyleyemediğim tuhaf kıpırtılar uyandırıyor; sevinç, onur, mutluluk, övünç, bilmiyorum ki, hepsi birbirine benzeyen duygular, yeterince anlayamıyorum; İhsan'ın söylemeye utanırım dediği sevgisini . anlatıyor sanki bu keder, söylemeyip söylemeyip işte tam bugün, tam bu anda dile getirmeye çalıştığı sevgisi olamaz mı diyorum , gözlerindeki yaşlar? Ben ne zaman sorsam ona ya da ne zaman istesem söylemesini, ince dudaklarını daha incelten alaylı gülümsemesi yerine görmek istediğim bu ciddiyeti, biraz tuhaf kaçacak, ama bu ciddiyeti beni hiç olmadığım kadar mutlu ediyor şimdi; sevgi ancak ciddiyetle dile getirilir diyorum, işte İhsan bana bunu ilk kez söylüyor, ilk kez dile gelen sevgisiyle, bu kez derimin altına kadar duyduğum inandırıcılığıyla sarıp sarmalıyor beni diyorum; ben gülümsüyorum işte o zaman, bu sevginin inandırıcılığına duyduğum minnetle, eri çok bu payelenmenin onuruyla, hiç de alayla değil, mutlulukla! 
        Birden bulutlar toplanmaya başladı, neredeyse yağdı yağacak, güz yağmuru bu, bir gelir bir geçer; yine de çabucacık toplansalar iyi olacak, uyarmalı mı? Bak işte onlar da telaşlandı ve koca yaz suya hasret toprak, gelip geçen bulutun ak pak rüzgârıyla kabarıverdi sanki bir anda; bu yıl güz erken gelecek, belli. 
        Alelâcele toplanıp masaların başına, hızla yemeğe başladılar onlar da; el çırpıp şarkı söylemeyecek, içki içip fıkra anlatmayacak, ip gerip dallara salıncak kurmayacaklar nasıl olsa; sessiz sedasız yiyip yemeklerini, fısır fısır konuşup aralarında, az sonra içlerinde dağılacak hüznün ve bulutların grilerini de yanlarında taşıyarak, toprak kokan bu kırdan evlerine dönecekler tek tek; bir tek İhsan, belki bir İhsan evimize dönmeyecek, belki Ekrem alıp götürecek onu ve Ekrem'lerin konuk odasında, Ekrem'in karısının özene bezene serdiği çiçek kokulu çarşaflarında bir o yana bir bu yana, şimdi neden benim de onun yanında olmadığımı sora sora bütün gece ve bana şimdiye değin hiç söylemediği içtenliğiyle -çaresizliğiyle mi yoksa?- sevgi ve özlem sözcüklerini fısıldayacak; yine de sabahı dar edecek kendine bu gece İhsan, biliyorum, yani kocam. Öyle! 
        Ekrem'in karısı bir gün demişti ki, "Bütün erkekler öyledir, "demişti bana, "Hiç söylemezler sevgilerini!" 
        Hiç olur mu, çocuklarla hayvanlar ne güzel belli ederler, nasıl da inandırıcı olurlar, hiç olur mu, niye söylemesin ki insanlar sevgilerini? 
        "Hayır," demişti Ekrem'in karısı, "Biz söyleriz de erkekler söyleyemez, korunaksız, çıplak sayarlar kendilerini." 
        "Hiç olur mu, sevgi zaten çıplak kalmaktır," demiştim ben. "Hayır," demişti yine de o, "Erkekler bir kez söyler, hani ilk kez..." demişti. Sonra da kıkır kıkır gülmüştü; çok hoş kadındı Ekrem'in karısı, çok hoş doğrusu. 
        Ben de öteki kadınlar gibi miydim bilmiyordum; ama İhsan'ın hep söylemesini isterdim, hep söylesin bana sevgisini. İhsan ise şaşarak bakardı bana, yoksa kızar mıydı, "Yahu sevgi sürekli söylenen bir şey değildir ki," derdi. "Mutluluk da mutsuzluk gibi anlıktır." 
        Ben hiç anlayamazdım, öyle olmasın isterdim; o işe gider gitmez albümlerini saçar döker, fotoğraflarından fışkıran sevgi dolu çocuk bakışlarını inceler, gazetelerdeki burcunu okur, magazin sayfalarında yer alan kadın erkek tablolarından -neden magazin sayfalarında olurdu ki bu yazılar, İhsan ne kadar öğretmiş olsa da "uzlaşmaz çelişme"nin ne olduğunu, yine de en çok kadın ve erkeğin çelişmesi gibi gelirdi bana hayatın sırrı- anlamaya çalışırdım İhsan'ın duygularını. Neden hiç söylemezdi acaba? 
        Hiç anlamıyorum, insanlar neden büyüdükçe özgür kılamıyorlar kendilerini, bin bir çeşit nedenler sıralıyor, ne sevgilerini ne de sevgisizliklerini dile getirebiliyor, asla çocuklar ve hayvanlar gibi inandırıcı olamıyorlar; neden böyle, hiç anlamıyorum ben. 
        İhsan hiç belli edemezdi sevgisini, bana şaşardı: "Nasıl böyle olabiliyorsun anlamıyorum; hiçbir şeyin nedenini düşünmüyorsun, eminim ki beni neden sevmiş olduğunu bile bilmiyorsundur!" 
        Hiç ses etmezdim ben, sevgimi nasıl açıklayacağımı bilmezdim, sevginin aklı mı olurmuş allaşkına, "Bilmem, öyle işte!" derdim, susardım. 
        Nasıl da ciddi, nasıl da inandırıcı; bana bakışlarında hiç görmediğim özlemi de görüyorum şu anda, yüreğinin parça parça oluşu bana dokunurken... Aşk aklı sevmez İhsan! 
        Bütün arkadaşlarını toplamış bugün, benim için; benim de arkadaşlarım sayılırlar ama değil mi, İhsan'ın arkadaşları benim de arkadaşlarım sayılır; iyi ama neden gidiyorlar tek tek, yemeklerin bile bitirmediler henüz, erken değil mi, biraz daha kalamazlar mıydı sanki? Ah evet, yağmur yağdı yağacak; çocuklar da var, haklılar, ben istemesem de ayrılma zamanı geldi sayılır. 
         Tören bitti. 
         Ayrılıyorlar birer birer kırdan; masaları kaldırıyorlar, kap kacak, sandalyeler; İhsan da gidiyor, Ekrem'in kolunda o, son bir kez dönüp bakıyor, çiçekler ve son bakışları kalacak bana. 
        Hepsi gitti. İhsan da. İşte ilk yağmur damlası şimdi düştü toprağa. Aktı toprağın arasından, sızdı, koluma değin uzandı; bir an ürperdim sanki. Mis gibi toprak kokusu sardı her yanı; sonra da sessizlik ve geceden de koyu bir karanlık içimi. 
        Artık hiç kimse sesimi duyamayacak; bir önemi de kalmadı zaten, hiçbir zaman duymadılar ki, İhsan bile! 
        
        AĞLA SEVGİLİM! 

        Ağlıyordu ve ben yüzünü seviyordum onun, kocaman avuçlarım, alnına dokunuyordum yalnızca. O, her dokunuşumda benden uzaklaşarak suskun, gözyaşları; ipince iniyor, burnuyla yanağının birleştiği çizgiden süzülerek çenesinde eriyip kayboluyor, öyle, sessiz, sabahın odaya doldurduğu serinliğe denk düşen, bütün geceyi kaplayan, bir insanın bir insanda dayanamayacağı tek şey olan kederle ağlıyordu. 
        Ben tekrar tekrar dokunuyordum yüzüne, biraz daha uzağına düşeceğimi bile bile, hüzünle eğdiği gözlerine bakabilmek için kocaman ellerimde kaybolan yüzünü yüzüme doğru kaldırıyordum ısrarla; kirpikleri ıslaktı, parlıyordu. Bir yandan da mırıldanıyordum içimden; kederinin kendini bana en yakın kıldığı şu anda bitmesini istemeyerek, onun bundan haberli olduğumu bilmediğini bilerek, bana en yakın olduğu şu anda, beni kendisinin dışında tutmasından doğan çaresizlikle "Ağla," diyordum, "Ağla n'olur!" 
        Biliyordum, çünkü birazdan kalkıp banyoya gidecek, ağzını burnunu yıkayacak, avuç avuç yüzüne çarptığı suyla kendisinden doğduğunu düşündüğü kederimi hafifletmeye çalışacaktı benim de, yalnızca kendi kederi sayarak bunu, bana geçmesini istemeyerek, biliyordum. 
        O, yere eğdiği ıslak kirpikleri parlarken, ağlarken, çaresiz kalıyordum ben; beceremeyeceğini bildiğimden onun, kendi kederimin ona ilişkin bir yetmezlikten olmadığını bildiğimden; onun birazdan gözyaşlarını sileceğini, sonra banyoya gideceğini, sonra da bacaklarından sızan spermleri, kadınlığına sıvaşmış canlılığı avuç avuç çarptığı soğuk suyla yıkayıp yok ederken, benim ona acıyla ulaştırdığım "hayat"ın kendi ölümüm olduğunu bilemeyeceğimden... Ben kendimle kalıp o banyoda yıkanırken, en çok su şıkırtılarını dikkatle dinlerken, ağladığı andaki kederine ne denli ait olsam da artık, biliyorum ki, suyla buluşan canlılığın hızla ölüşü, onun bilincinde olmayan bir gaddarlık gibi gelecek bana; soğukkanlılık gibi, sokaktaki gerçeklik gibi, bize ait değil gibi. 
        Kendini yeniden böyle kurmaya kalkışması bana ait olmayacak artık, biliyorum. Şu anda ne kadar uzağında olduğumu duyup düşünse de ve her insan kadar yaşadığı kederin yalnızca kendine ait olduğunu sansa da, en çok da bu duyguyla farklı ve yalnız saysa da kendini, ah bilemeyecek, hiç olmadığım kadar ona ait olduğumu, az önce o öylece sessiz ağlarken kendimi ilk kez yalnız saymadığımı bilemeyecek... 
        Ah sevgilim, hep dışımızda varolduğunu sandığımız gerçeklikle kuramayız kendimizi. Öyle değil, öyle değil sevgilim; daha cesur olarak, ürkmeden bu ağır kederden, ta içimize kadar sokulup kendimizin, hatta bizi sağaltacağını sandığın gerçekliği kovarak kapının dışına, gitgide içimizde büyüyen sonsuz kederle sevişebiliriz biz artık; birbirimizden ve kederimizden başka sığınacak neyimiz olabilir ki! 
        Ağlamanı istiyorum, ağla n'olur, beni ve kederi terk etmeni istemiyorum; gözyaşların sarsın bizi, akıp gitsin, bir tek bizim yalnızlığımızı sarsın ve kaldır başını yüzüme bak n'olursun! 
        Hayır, kalktı ve banyoya gitti. Su şıkırtıları geliyor içerden. Yüzünü yıkıyor, avuç avuç çarpıyor yüzüne, ağzını burnunu... Sonra sesler kesildi bir an ve biliyorum şimdi de bacaklarını, kadınlığını... Sifonu çekecek birazdan, sonra aynanın karşısında uzun uzun yüzüne bakacak; şişmiş gözlerine, belki de kadınların kendilerini tanımalarının nedeni olan aynası içinden izleyip kendini, onu yorup bezdiren irinini söküp alacak oradan, içinin derinliklerine bakacak aynada ve kremler, fondötenler, rujlar sürecek yüzüne. En sonra da saçını başını toplaması, gerçekliğe denk düşen bir beceri gibi gelecek ona; benim için de böylesinin uygun olduğunu varsayarak, belki bir an bakıp bana, hiçbir şey söylemeden, herkesin herkes kadar herkesleştiği kalabalıklara karışmak üzere giyinip yavaşça kapıyı çekip çıkacak, bense öylece duracağım. 
        Çıktı. 
        Şimdi otobüslerde dolmuşlarda artık; gazeteciye uğramayı, gördüğü tanıdıklarıyla durup konuşmayı, hal hatır sormayı, telefon etmeyi, kopçası kopan ayakkabısını onartmayı, dişçiyle randevusunu, onu kedersiz günlerinin masumluğuna taşıyan film afişlerine bakmayı, sonra da akşam dönüşlerinde süpermarketlerden, raflardan raflara, paketler kutular taşımayı bu hayata dayanma gücü sayacak, rüyada gibi duysa da kendini, dolaşıp duracak sokakların günlük hayatında, öyle sayarak. 
        Ben durduğum yerden izledim onu. Rüyada gibi dolaştığını gördüm, yalan değil; kalabalıklar arasında ötekilerden hiç başka biri değilken o, yine de önce onu fark ederek, çantasında ucu dışarı çıkmış kıvrılmış gazetesi; sonra telefon kulübesinde; sonra "Diş Doktoru" levhasının altında beklediğim sağlık sitesinde; hani kopçası kopan ayakkabısını onartırken; girdiği çarşının eciş bücüş sokaklarında ve sinemanın ışıltılı afişlerine bakarken; en çok afişlerin önünde oyalanırken -ikircikliydi- hep izledim onu. Yüzü hiçbir anlam taşımazken içindeki kederi bir ben fark ettim. Ne dişçisi, ne reyon görevlisi kızlar, ne de çarşı içlerinde bir omuzla onu sarsalayan delikanlı... 
        Bir ben fark ettim; ölümün bizi ortaklaştırdığı kederin artık bize değil herkesin kendine kaldığını, artık onun benden yana olmadığını, bundan böyleki yaşamına hiçbir anlam yüklemese de yalnızca kendi günlük hayatından yana bir seçim yaptığını, artık aşkın ve ölümün benzeştiği yerde olmadığımızı fark ettim. 
        Yine de dayanamadım; birlikte yaşadığımız kederin bizi ayrıcalıklı kıldığı sırra güvenerek sokuldum yanına ve yüzüne dikkatle baktım. Yüzünde hiçbir anlam yoktu; raflardan raflara, paketlerden paketlere uzanıyor, paketlerin son kullanma tarihlerine dikkatle bakıyor, parasını sayıyor, torbalar taşıyordu. Bana ve kendine haksızlık yapıyordu; aşkımızın ölümlerimizden beslendiğini anlamaktan ürküyor, -aşkı ölüm nedeniyle istemedik mi biz, ölümler barındıran bir hayat diye dilemedik mi?- kendini, hayvansal bir güdüyle ölüme baş kaldıran hücrelerine terk ediyor, teslim oluyor, aşkı ehlileştiriyordu. 
        Yanına sokulup "Yapma," dedim fısıltıyla. 
        "Yapma bunu!". 
        Ürktü, şaşırdı, tanımadı beni; hatta "Anlamadım, ne dediğinizi anlayamadım;" dedi. 
        Ben yineledim; 
        "Bunu yapma!" 
        Bu kez korktu, 
        "Ne söylediğinizi anlamıyorum," diyerek yabancı kıldı beni. 
        "Sizi tanıyor muyum acaba?" diye şaşırarak sordu. 
        O anda dehşete kapıldım ben. 
        Hemen uzaklaştım yanından ; hatta özür bile diledim: 
        "Bağışlayın lütfen , sanırım bir yanlışlık oldu . Sanırım sizi bir başkasına benzettim."
        
        
        
