                       
        
        
                
             haber
                   
        Belçikalı üst düzey bir diplomat, Türkiye'nin müzakereler için yeşil ışık 
              beklediğini söyledi: 
              AB'yi köşeye sıkıştırdılar 
              Türkiye'de yapılan demokratik reformları ''ihtiyatlı bir 
              iyimserlik'' ifadesiyle değerlendiren AB kaynakları, ''ihtiyatlı'' 
              sözcüğünün kullanılmasının, 3 Kasım'da yapılacak erken seçimler nedeniyle 
              kararlaştırıldığını belirtiyorlar. Bir Belçikalı üst düzey diplomat, 
              ''Türkiye'de yapılan reformların AB'yi mutlu etmekten ziyade, köşeye 
              sıkıştırdığını'' söyledi. 
              AB Komisyonu sözcülerinden Jean-Christophe Filori , dün basına yaptığı 
              açıklamada, Türkiye'nin AB'ye katılım şansını arttıran reformların 
              TBMM'den geçmesini memnuniyetle karşıladıklarını söyledi. Filori, 
              reformların hayata geçirilmesinin AB Komisyonu tarafından ''yakından 
              izleneceğini'' anlattı. AB Komisyonu'nun, onaylanan reform paketini analiz 
              edeceğini ve Ankara'dan bazı hususları aydınlatıcı bilgiler isteyeceğini 
              belirten Filori, ekim ayında aday ülkelere ilişkin olarak yayımlanacak 
              yıllık değerlendirme raporunda bu gelişmelerin dikkate alınacağını 
              duyurdu. 
              '4 ay içinde üyelerin uzlaşması zor' 
              Bir Belçikalı üst düzey diplomat, ''Türkiye'de yapılan reformların AB'yi 
              mutlu etmekten ziyade, köşeye sıkıştırdığını'' söyledi ve ''Türkler, artık 
              Kopenhag zirvesinde tam üyelik müzakerelerinin başlatılmasına yeşil ışık 
              bekliyorlar. Oysa bu konuda, önümüzdeki 4 ay içinde, 15 AB üyesi arasında 
              uzlaşma sağlanması imkânsız gözüküyor'' dedi. 
              Kopenhag'da Türkiye'nin beklentilerine olumlu yanıt verilememesi 
              olasılığına değinilirken Almanya'da gelecek ay yapılacak seçimlerin 
              ''Türkiye karşıtı muhafazakârları'' iktidara getirmesinin çok şey 
              değiştirebileceği üzerinde duruluyor. Ayrıca Yunanistan'ın, ''yansıtılan 
              dış görünüşe rağmen'' Türkiye-AB ilişkilerindeki tavrının ''fazla 
              değişmediği'' de ileri sürülüyor. 
              Kaynaklar, ''Şimdi Brüksel'de kara kara düşünenlerin çoğaldığını, çünkü 
              adım atma sırasının AB'de olduğunun bariz gözüktüğünü'' anlatıyorlar. 
              AB'liler, ''Kıbrıs sorununun masada kaldığını'' , bu konudaki gelişmelerin 
              Brüksel'i artan bir şekilde endişelendirdiğini de not ediyorlar. Bazı 
              uzmanlar, ''Genişleme hazırlıklarını tamamlayamayan ve bu konuda kendi 
              bünyesinde uyum sağlayamayan AB'nin, Türkiye ve Kıbrıs konularını bahane 
              ederek süreci erteleme planlarından'' söz ediyorlar. AB Komisyonu'nun üst 
              düzey kaynakları, kasım ayındaki seçimlerin de ilişkileri etkileyeceğini 
              ifade ediyorlar. 
              Uyum yasaları Alman basınında 
              TBMM'de AB uyum yasalarının kabul edilmesiyle ilgili haberlere Alman 
              gazeteleri de geniş yer verdi. Frankfurter Rundschau gazetesi, haberi 
              ''Türk reform paketine övgü'' başlığıyla verdi. Die Welt gazetesi, 
              ''Türkiye Avrupa'ya elini uzatıyor'' başlıklı haberinde, TBMM'de kabul 
              edilen reform paketiyle idamın kaldırılmasının yanı sıra ''Kürtlere daha 
              fazla haklar tanınacağını'' yazdı. Frankfurter Allgemeine gazetesi ise 
              haberi ''Ecevit yakında AB üyeliğini bekliyor'' başlığıyla verdi. 
        
        
        32 dolum tesisinin olduğu ilçede bulunan yaklaşık 25 bin kişinin can 
              güvenliği hiçe sayılıyor 
              Körfez ateş üstünde yaşıyor 
              Körfez ilçesinde birbirine çok yakın olarak kurulan 32 dolum tesisinin 
              arasında bir de askeri alan var. Herhangi bir patlama sırasında büyük 
              tehlike altında bulunan Fatih ve Güney mahallelerinde ise yerleşim çok 
              daha yoğun. Bölgede 7 okul, belediye hizmet binası, semt parkları 
              bulunuyor. 
              AHMET KURT 
              Kocaeli'nin Körfez ilçesindeki Akçagaz LPG dolum tesislerinde 
              geçen hafta çıkan yangın, bölgedeki tehlikeyi yeniden gündeme getirdi. 
              TÜPRAŞ, BOTAŞ, İPRAGAZ gibi rafinerilerin yanı sıra 32 dolum tesisinin 
              bulunduğu bölgede yaşayan yaklaşık 25 bin kişinin can güvenliği 
              bulunmuyor. Tesisler ile konutlar arasında en az 500 metre bulunması 
              gerekirken, bölgedeki iç içe yapılaşma korkutuyor. 
              17 Ağustos depreminde TÜPRAŞ İzmit Rafinerisi'nde meydana gelen yangın 
              dikkatleri bölgeye yoğunlaştırmıştı. Uzmanlar, bölgenin kamulaştırılması 
              ve evlerin de başka bir alana taşınması gerektiğini vurgulamışlardı. Ancak 
              yangın söndükten bir süre sonra tüm çözüm önerileri unutuldu. Sadece bölge 
              halkı her zaman tedirgin yaşadı. Geçen hafta meydana gelen Akçagaz'daki 
              patlama da 3 yıl önce dile getirilen önerileri anımsattı. TÜPRAŞ, BOTAŞ, 
              İPRAGAZ'la birlikte 32 LPG dolum tesisinin bulunduğu Barbaros mahallesinde 
              yaşayan yurttaşlar, yangın söndürüldükten sonra fabrika önünde ''Bomba 
              üzerinde oturmak istemiyoruz'' pankartları açtılar. 
              Dolum tesisleri evlerle iç içe 
              Petkim Petrokimya Fabrikası'nın yanına kurulan Barbaros mahallesindeki en 
              büyük tesis TÜPRAŞ İzmit Rafinerisi. Birbirine çok yakın olarak kurulan 32 
              tesisin arasında ise bir askeri alan bulunuyor. Herhangi bir patlama 
              sırasında büyük tehlike altında bulunan Fatih ve Güney mahallelerinde ise 
              yerleşim çok daha yoğun. 7 okul, belediye hizmet binası, semt parkları ve 
              binlerce ev ve işyerinin bulunduğu bölgede yaklaşık 25 bin kişi yaşıyor. 
              Tesisler ile konutlar arasında en az 500 metre bulunmasına yönelik kural 
              ise bölgede uygulanmıyor. 
              Bölgeye 1968 yılında yerleştiklerini, ancak tesislerin yaklaşık 20 yıl 
              önce kurulmaya başlandığını belirten Barbaros Mahallesi Muhtarı Nahit 
              Yılmaz , her gün korku içinde yaşamaktan bıktıklarını söyledi. Yangın ve 
              patlama endişesinin yanı sıra zehirli gazlar nedeniyle insan sağlığının 
              tehlikede olduğuna dikkat çeken Yılmaz, ''7 bin nüfuslu mahallemizde 
              insanların çoğu ciltlerinden rahatsız olduğu gibi kanser riskleri 
              çoğalmaktadır. Bizler burayı terketmek istiyoruz'' dedi. 
              Kocaeli Sanayi Odası Başkanı Yılmaz Kanbak , dünyanın hiçbir bölgesinde 
              benzer bir yapılaşma bulunmadığına dikkat çekerek, ''Akçagaz 
              tesislerindeki patlama, doğalgaz hattına sirayet etseydi, tüm dağıtım 
              şebekesi riske girebilirdi'' dedi. 
        
        
        Milli Eğitim Bakanı Tekin: 
              Farklı lehçeler ve dil için kurs 
              Milli Eğitim Bakanı Necdet Tekin , TBMM'de kabul edilen AB 
              uyum yasası çerçevesinde, farklı dil ve lehçelerde özel kurs açılması ve 
              denetlenmesine ilişkin yönetmelik çalışmasının, yasanın yürürlüğe 
              girmesinden itibaren 3 ay içinde tamamlanabileceğini bildirdi. 
              Tekin, TBMM'de kabul edilen AB uyum yasasının 11. maddesiyle ''Türk 
              vatandaşlarının günlük yaşamlarında geleneksel olarak kullandıkları farklı 
              dil ve lehçelerin öğrenimine izin verildiğini'' anımsattı. Bu konudaki 
              esas ve usulleri belirleme yetkisinin Milli Eğitim Bakanlığı'na 
              verildiğini belirten Tekin, yasaya göre, bu kapsamda günlük yaşamda 
              kullanılan farklı dil ve lehçelerin öğrenilmesi için açılacak kursların 
              625 sayılı Özel Öğretim Kurumları Kanunu hükümlerine tabi olduğunu ifade 
              etti. 
              Türkiye'de şu anda İngilizce, Almanca, Fransızca, Arapça gibi dillerde 
              öğretim yapan 375 adet kurs bulunduğunu kaydeden Tekin, bu kursların 
              denetiminin 276 bakanlık müfettişi ile tüm illerdeki ilköğretim 
              müfettişlerince gerçekleştirildiğini anlattı. ''Bu kurslara herhalde 
              Kürtçe, Çerkezce gibi dil ve lehçe kursları da eklenecek. Bu tür dil ve 
              lehçe kursları Cumhuriyetin temel ilkelerine aykırı olamayacak'' dedi. 
        
        
        ANAP, Yılmaz'ın ortaya attığı yeni seçim sistemi önerisi için nabız 
              yokluyor 
              Fransa modeli tartışması 
              Derviş'in 'bütünleşme' girişimlerini destekleyen Yılmaz, 'güç birliği' 
              önerisi için Ecevit ve Çiller ile görüşeceğini açıkladı. İki turlu sistemi 
              desteklemesine karşın ittifak önerisine karşı çıkan DYP lideri, ''Ya iki 
              turlu sistem olsun ya da bir çatı altında birleşilsin. İttifak demek, 
              baraj korkusu demektir'' dedi. 
              ANKARA (Cumhuriyet Bürosu) - Pparlamento, AB'ye uyum yasalarının ardından 
              yeni seçim sistemi pazarlıklarıyla hareketlendi. ANAP Genel Başkanı Mesut 
              Yılmaz , Devlet Bakanı Kemal Derviş 'in ''merkezde bütünleşme'' 
              girişimlerini ''seçim sonrası AB hükümeti kurmak için seçimde ittifak'' 
              önerisiyle destekledi. DYP Genel Başkanı Tansu Çiller ise ''iki turlu 
              sistemi istediklerini, ancak ittifaklara olumlu bakmadıklarını'' 
              vurguladı. 
              Derviş ve Yılmaz'ın ataklarıyla gündeme gelen seçim sistemi değişikliği 
              önerileri, siyasi yelpazedeki parçalı oluşumları, iki turlu seçimle merkez 
              sağ ve sol iki çatı altında toplayan Fransa modelinden esinleniyor. ANAP 
              Genel Başkanı Mesut Yılmaz'ın ''seçimden AB'ye uyumu sağlayabilecek bir 
              hükümeti çıkarmak için güç birliği'' olarak açıkladığı öneri de partilerde 
              tartışılmaya başlandı. 
              Tansu Çiller, yüzde 2-3 oya sahip partilerin kendi kimliklerini koruyarak 
              parlamentoya girip daha sonra 20-25 partiye parçalanmalarını kabul 
              etmeyeceklerini söyledi. ''Bu, barajdan korkan partilerin milleti 
              kandırarak arka kapıdan dolanması anlayışıdır'' diyen DYP lideri Çiller 
              şunları söyledi: 
              ''İttifaktan yanayız, ama Fransa'nın iki turlu seçimiyle ittifakı milletin 
              yaptırmasına yönelik bir yaklaşım daha doğru olur.'' 
              3 Kasım'a dönük bir değişiklik yapmak için Meclis'in önünde 3 gün 
              kaldığına işaret eden DYP lideri, Tansu Çiller ANAP liderini isim vermeden 
              eleştirirken ''Son dakika olunca kişisel hesaplar oluyor. Birileri kendini 
              kurtarmak için operasyon başlatıyor'' dedi. 
              MHP'li bir bakan ise Çiller'in seçim sistemine ilişkin değişiklik 
              önerilerine karşı çıktıklarını ifade etti. 
              TBMM Anayasa Komisyonu bugün toplanarak ANAP ve SP'nin olağanüstü çağrı 
              yazısında yer alan Siyasi Partiler Yasası ve Seçim yasalarının 
              değiştirilmesine ilişkin 10 yasa teklifini görüşecek. 
        
        
        Siyasal İletişim Siyasetin Tetikçisi mi? 
              Doç. Dr. İlker BIÇAKÇI Yıldız Teknik Üniversitesi 
              Türkiye 3 Kasım seçimlerine hazırlanıyor. Siyasal partiler, propaganda 
              çalışmalarını hızlandırmaya başladı. Kamuoyu yoklamalarında siyasal 
              yelpaze, olası ittifaklara karşın çok parçalı bir görünüm sunuyor. 
              ''Uzmanlar'' kalabalık koalisyonlara alışmamızı öneriyor. Siyasal konumunu 
              solda ya da sağda tanımlayan partiler, seçim öncesi kendi içlerinde güçlü 
              ittifak kurmaya yanaşmıyor, seçim sonrasında ise ''Ne yapalım.. milletimiz 
              böyle istedi'' diyerek sağcıyla solcu müttefik oluyor. İdeolojik açıdan 
              ödün vermek kolay, ancak liderlikten ödün vermek çok zor görünüyor. 
              Sağ partinin sağ ile, solun da sol partiyle kavgası, karşıtların 
              kavgasından çok daha keskin biçimde sürüp gidiyor. Böylesi bir kısır 
              döngü, kendini lider hisseden herkesi, parti kurmaya yöneltiyor. Mevcut 
              siyasal partiler içindeki lider sultası ve antidemokratik işleyiş sürdükçe 
              parti içinde yeni liderlerin çıkması da olası görünmüyor. Belki de gerek 
              toplumda, gerekse siyaset arenasında en önemli eksiklik, muhalif 
              görüşlerin bir türlü meşruluk kazanamaması. Böylelikle örgüt içinde 
              muhalefet azalırken ''Küçük olsun da benim olsun'' diyen lidercik 
              partileri çoğalıyor. 
              Tek kutuplu küreselleşme ideolojisinin dayattığı ''İdeolojiler artık 
              öldü'' söylemini benimseyen günümüz ''solcuları'' nın en önemli açmazı ise 
              halktan kopuk ve sermaye güdümlü ekonomik modele alternatif üretememek... 
              Liberal sol adıyla bilinen tarih ötesi sentezcilerin, sosyalizmi, kurşun 
              eritircesine liberalizmin potasında eritmek istediği apaçık. Bu bağlamda, 
              kendisini diğerlerinden farklı kılamayan bir parti, hangi propaganda 
              söylemiyle seçmenden oy isteyecek? İdeolojilerin öldüğünü söyleyenler, 
              gerçekte ''Sadece bizim ideolojimiz yaşıyor'' saplantısı içindeler. 
              Siyasetin sınıfsal özü ortadan kalkınca ''Politikacının ciddi duruşu, 
              dürüstlüğü, düzgün Türkçe konuşması'' gibi öğeler propaganda enstrümanı 
              olarak öncelik kazanıyor. Birbirine tıpatıp benzeyen siyasal üçüzler, 
              beşizler arasındaki yarış, aynı işlevi gören farklı marka temizlik 
              ürünlerinin rekabetini andırıyor. Hadi bir soru soralım şimdi: ''Gerçekten 
              farklı değilsem kendimi farklıymış gibi göstermem ahlaki midir?'' Başka 
              bir soru daha: ''Herkesten oy almak için tüm ülkeyi kucaklayacağız'' 
              söylemini kullanan siyasal bir parti, uzlaştırıcı yanını mı, yoksa 
              ilkesizliğini mi vurgulamış olur? Soruları çoğaltalım: Özellikle son 
              olarak kendini tanımlayan partiler, kapitalist küreselleşmeye karşı 
              olduklarını, salt işçinin, köylünün ve diğer emek güçlerinin yanında 
              olduklarını söylemekten neden kaçınırlar? Oy veren kalabalığı oluşturan 
              geniş halk kitlelerini kucaklamak için ''semiz azınlığa'' hayır demek bu 
              kadar zor mudur? ''Semiz azınlığın iktidarı'' için halkın oyunu 
              söğüşlemekten ibaret midir siyaset? Geniş kitlelerin insan gibi yaşaması 
              için ilkeli, kararlı programlar oluşturmak değil midir siyasetin işlevi? 
              Bunları halka doğru anlatabilmenin yöntemli çabası değil midir siyasal 
              iletişim? 
              Cevap verirken istediğiniz sorudan başlayabilirsiniz... 
        
        
        Doğruya Giden Yol... 
              Tunca TÜNAY 
              Bu sıralar kişisel ve toplumsal olarak ''doğru olmak'' kavramında bir 
              kargaşa yaşamaktayız. Ahlaki (etik) kurallara aykırı olmayan ve toplumca 
              onaylanmış değer yargılarıdır doğru olmak. Ahlak kurallarının sınırlarının 
              ve toplumsal değerlerin sürekli değiştiği bir ülkede yaşamaktan bıkkın ve 
              umarsız olduk çoğumuz. Değişimin, gelişmenin bir etmeni olduğunu 
              yadsımamakla birlikte bunca değer değişiminin gelişmeye öncü olduğu 
              düşüncesine pek katılamıyorum. İnsanların kişisel çıkarları öylesine önde 
              olmaya başladı ki, herkese, her kesime göre ayrı bir doğru kavramı oluştu. 
              Ana babanın doğrusu çocuğun, işçinin doğrusu işverenin, varsılın doğrusu 
              yoksulun, seçenin doğrusu seçileninkine benzemez oldu. Kişisel 
              çıkarlarımız adına karşımızda ne varsa ezip geçmek, toplumsal çıkarlar 
              için komşu bir ülkede olacak savaştan bile umar beklemek doğal oldu. 
              Gençlerimiz için yalnızca varsıllığa ulaşmak değerlerin en önemlisi. 
              Varsılın varlığını sürdürebilmesi için, yoksulun daha da yoksul olması, 
              siyasetçinin koltuğunu yitirmeme uğruna olmadık ödünleri vermesi de 
              yadsınamaz oldu. ''Doğru insan olmak'' kavramı giderek genel anlamından 
              sıyrılıp, kişiye özel olmaya başladı. Sonuçta toplumsal bir açmaza girdik. 
              İçinde bulunduğumuz bu açmazdan çıkabilmek için, öncelikle, kişisel 
              doğruların toplumsal doğrularla özdeşleşmesi için çaba göstermeliyiz. 
              ''Doğrudan - doğruya'' bir yol açabilme bilincine yeniden ulaşabilmek, 
              umarsız bir toplum olmaktan kurtulmaya giden yolun başlangıcı olabilir 
              inancındayım. 
        
        
        Sağımızla Solumuzu Şaşırınca! 
              Doç. Dr. Yıldız SERTEL 
              Sağa bak yok geçit. 
              Sola bak yok.. 
              Elini kalbine sok. 
              Bir akrep gibi intihar et. 
              Biz nerdeyiz? Büyük şairin söylediği bu yere mi geldik? 
              Moskova'da 1. doktora tezimi hazırladığım sırada, profesörüm bana ''sağ'' 
              ve ''sol'' deyimlerini kullanmayı yasaklamıştı: ''Bunlar izafi (yani 
              yerine göre anlam değiştiren) tabirler. 'Sağ veya sol' deyince, neyin 
              sağı, neyin solu, sorusu ortaya çıkar. Bilimsel yazıda böyle lastikli 
              tabirler kullanılamaz. Somut olacaksın; yani sosyalist, sosyal demokrat, 
              kapitalist, liberal vb. gibi nitelik belirten deyimler kullanacaksın'' 
              demişti. 
              Bildiğim kadarıyla ''sağ'' ve ''sol'' deyimleri İngiliz parlamentosundan 
              çıkmıştır (Bu Fransa parlamentosu da olabilir). Dünyanın bu en eski 
              parlamentosunda iktidar partileri sağ sıralarda, muhalefet solda oturduğu 
              için; sağda oturan; genelde, muhafazakâr ve liberal partilere sağ; sol 
              sıralarda oturan sosyalist, sosyal demokrat partilere sol denmiş. 
              Giderek kapitalist düzeni korumaya çalışan partiler muhafazakâr ve sağ, bu 
              düzen içinde ileri reformlar yapmak veya onu değiştirmek isteyen partiler 
              de sol unvanını almış. Ayrıca, sömürgecilik geliştikçe, üçüncü dünya 
              ülkelerinde; emperyalistlerle işbirliği yapanlar gerici ve sağcı diye 
              tanımlanmış; emperyalizme karşı savaşıp bağımsız bir düzen kurmak 
              isteyenler ise ilerici, devrimci ve solcu. 
              Böyle somut kriterler kullanırsak, belki bu sağ sol karmaşasını 
              çözebiliriz. Kanımca Türkiye'de, halkın gözyaşına hiç bakmadan vahşi 
              kapitalizmi uygulayanlar, IMF programlarıyla memleketin borç yükünü 
              arttıranlar, düşük ücret, yüksek enflasyon, serbest kur, özelleştirme 
              politikalarıyla; memleketi dışa bağımlı kılıp, halkı açlığa, işsizliğe 
              sürükleyenler hiçbir zaman ''sol'' kabul edilemez. Yani bu ölçüye göre ne 
              Ecevit ve DSP, ne Derviş , ne Cem , ne de onlarla işbirliğine yönelen CHP, 
              sol parti veya kişiler olarak kabul edilebilir. 
              Sorunu çok kaba tabiri ile ele alacak olursak, halktan, ulusal 
              çıkarlarımızı korumaktan yana olanlar; bunu sağlamak için de en azından 
              kapitalist ekonomi içinde halktan yana köklü reformlar isteyenler; bunu 
              sağlamak için de bağımsız, demokratik ve sosyalist Türkiye öngörenleri 
              sol; IMF ve ABD'ye dayanarak küreselleşme adı altında zengini zengin, 
              fakiri fakir kılan serbest piyasa ekonomisini isteyenleri de sağda görmek 
              gerekir. 
              Birtakım insanlar hem IMF politikaları uygulayıp hem de ''Soluz, solda 
              birlik istiyoruz'' derlerse kafalar iyice karışır. Sağımızla solumuzu 
              şaşırırsak, nereye gittiğimizi de bilemeyiz. 
        
        
        
        
