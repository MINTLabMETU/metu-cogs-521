                       
        
        
                
             haber
                   
        İncirlik'ten Kalkan Uçaklar... 
              İncirlik 1954 yılından beri 50 yıldır Türkiye ve dünyanın gündeminde. 
              1958'de ABD'nin Lübnan'a müdahelesinde, 1960'ta İncirlik'ten kalkan U-2 
              casus uçağının Sovyetler Birliği semalarında düşürülmesinde, 1993'te Kuzey 
              Irak'ta Mig-29 uçağının düşürülmesinde, son olarak da Afganistan 
              operasyonunda. 
              Irak'la ABD arasında savaş rüzgârlarının esmeye başladığı günlerde 
              İncirlik'te bir TV kanalı işçi, esnaf, ev hanımları, öğrenciler, bazı 
              öğretim üyelerinin katılımıyla bir açık oturum düzenlemişti. Canlı olarak 
              verilen toplantıda beni en çok etkileyen İncirlik'te oturan bir hanımın 
              sözleri olmuştu: 
              - Her gece üstümüzden geçen dev uçakların gürültüsüyle uyanıyoruz. Çoluk 
              çocuk hepimizin eli yüreğimizde, acaba bir şey mi oldu? 
              İncirlik üssünde konuşlanan erlere, sivil görevlilere kimyasal silahlara 
              karşı gaz maskeleri dağıtılmış. Katılanlara soruluyor: 
              - Peki sizin aldığınız bir önlem var mı? 
              - Ne yapabiliriz, Körfez Savaşı'nda İstanbul'a annemlerin yanına 
              gitmiştik. Haydi diyelim bizim gideceğimiz bir yer var, burada oturanlar 
              nereye gidecek? 
              O akşam TV'de izlediğim toplantıdan sonra her uçak sesinde İncirlik'te 
              oturan o hanımla, çocuklarını düşündüm. Sonra Afganistan eylemi başladı. 
              Türkiye İncirlik'i ABD ve İngiliz uçaklarının kullanımına açtı. Tank, 
              helikopter vb. 116 ton yük taşıyabilen dünyanın en büyük nakliye uçağı C-5 
              Galaxy'ler 12 saatte 3 kez alana inip kalktı. (Hürriyet, 25 Eylül 2001) 
              İncirlik, Afganistan daha sonra, ülkemizdeki havaalanları, limanlar, 
              istasyonlar, ABD'nin Irak savaşı için kendilerine verilsinmiş. Bu konuda 
              denetleme kurulu geldi. Kaç asker konuşlanacak, bunların pazarlığı 
              yapılıyor. 
              ABD-Irak arasında bir savaş olasılğının İkiz Kuleler'e saldırıdan bu yana 
              olduğu ve böyle bir savaş çıkması halinde Türkiye'nin de bu savaşın 
              dışında kalamayacağı kabul edildiği halde niçin üsler ve ulusal dış 
              politikamız hakkında bir bilgi verilmez, kamuoyu aydınlatılmaz? 
              İncirlik bir ABD üssü müdür, yoksa Türk-Amerikan ortak üssü müdür? Bu 
              üssün hukuksal statüsü nedir? Meydan-Larousse'a bakıyorum: 
              ''İncirlik hava üssü, Adana şehrinin doğusunda hava üssü. 1954 yılında 
              Türkiye- ABD arasında özel bir anlaşmayla kuruldu. Büyük bir havaalanı 
              bulunan İncirlik'te lojmanlar, TV ve radyo istasyonu, okullar vardır'' 
              deniliyor. 
              Anlaşma TBMM'den geçmemiş, kim imzalamış, anlaşmada neler var bilinmiyor. 
              Demokrat Parti iktidarının bu anlaşmayı kabul ettiği 1954'ten bu yana 49 
              yıl geçmiş. Bugün İncirlik hava üssünün hukuki statüsü nedir? Bu sorunun 
              yanıtını-1993 yılıyla sınırlı olarak- Uğur Mumcu 'nun İncirlik'ten kalkan 
              ABD uçaklarının Kuzey Irak'ta iki Irak uçağını düşürmesi nedeniyle 
              Cumhuriyet'te çıkan ''İncirlik'' başlıklı yazısında buluyorum: (O günkü 
              sayıda İlhan Selçuk 'un da ''40 yıldan beri İncirlik'' başlıklı yazısı 
              var.) 
              ''İncirlik konusundaki temel anlaşma 29 Mart 1980 tarihli SEİA (Savunma ve 
              Ekonomik İşbirliği) anlaşmasıdır. SEİA stratejik hava savaşında 
              kullanılacak savaş uçaklarının İncirlik Üssü'nde bulunmasına izin 
              vermiyor... Başbakan Demirel istediği kadar ''İncirlik'ten bizim iznimiz 
              olmadan uçak kalkmaz'' desin. İşte ABD silahlı kuvvetlerine bağlı F-16 
              Falcon uçağı, Irak Silahlı kuvvetlerine bağlı MİG-23 Floger uçağını 
              düşürdü. İzin aldılar mı Türkiye'den? Hayır!'' (Uğur Mumcu, Cumhuriyet 19 
              Ocak 1993) 
              Uğur Mumcu'nun 19 Ocak 1993 günlü yazısından sonra SEİA anlaşmasında ne 
              gibi değişiklikler oldu bilmiyorum. 
              İncirlik 1954 yılından beri 50 yıldır Türkiye ve dünyanın gündeminde. 
              1958'de ABD'nin Lübnan'a müdahelesinde, 1960'da İncirlik'ten kalkan U-2 
              casus uçağının Sovyetler Birliği semalarında düşürülmesinde, 1993'te Kuzey 
              Irak'ta Mig- 29 uçağının düşürülmesinde, son olarak da Afganistan 
              operasyonunda. Uluslararası her bunalım döneminde gündeme gelen İncirlik, 
              ABD için ne kadar önemlidir? Bunu Engin Aşkın Toronto'dan Cumhuriyet'e 
              gönderdiği ''ABD'nin İncirlik tutkusu'' başlıklı haberinde ABD'de çıkan 
              Nation dergisinin Kasım 2001 sayısından aldığı bir tümce ile vurgulamış: 
              ''Yarın Türkiye'de başa bir Türk Ayetullah'ı geçse bile ABD, onun önünde 
              diz çöker ve İncirlik'i yitirmemeyi isterdi'' (Cumhuriyet, 20 Kasım 2001) 
              Dünyayı, Amerika'yı bu kadar ilgilendiren İncirlik hakkında ne biliyoruz? 
              Limanlarımız, havaalanlarımız, toprağın altındaki petrolümüz, pazarlık 
              konusu yapılan Kıbrıs-Güzelyurt'taki yeraltı suları hakkında ne biliyoruz? 
        
        
              Körfez bunalımında ''Bir koyup üç kazanmak'' hayaliyle savaş çığırtkanlığı 
              yapanlara karşı o ''vakur, metin, sade'' ama kendisini ilgilendiren 
              olaylara karşı o kadar sessiz kalan çoğunluğu sarsmak için bir şiirimde 
              (Biraz Daha, 1991) şöyle demiştim: Sen bozacaksın oyununu 
              bezirgânın/Yalanın, dolanın, paranın/Üstüne oynanan kumarın/Biraz daha 
              doğrulsan yerinden/ Evinden çıkıp yürüsen/ Üstüne üstüne karanlığın. 
              Berin TAŞAN Hukukçu 
        
        
        Güney Asya ve Amerika 
              Kutup soğukları can alıyor 
              Haber merkezi - ABD'nin kuzeydoğusunu etkisi altına alan soğuk hava 
              dalgası, New York'tan Boston'a kadar uzanan şeritte ısının eksi 20'ye 
              kadar düşmesine yol açtı. Yetkililer, saatte 45 kilometre hızla esen 
              rüzgârın etkisiyle, soğuğun eksi 60 derece gibi hissedildiğini belirtti. 
              Meteoroloji soğuk havanın bugün ve yarın da etkili olacağını ve ısının 
              biraz daha düşeceğini açıkladı. Boston meteoroloji yetkilileri ise soğuğun 
              önümüzdeki birkaç gün içinde 100 yıllık rekoru kırmasını beklediklerini 
              söyledi. 
              Güney Asya da dondurucu soğuğun etkisinde. Son 24 saat içinde Hindistan'da 
              74, Bangladeş'te de 13 kişinin ölmesiyle, bölgede bir ayda ölenlerin 
              sayısı 1792'yi buldu. Güney Asya'da kış mevsiminin kısa sürmesine rağmen, 
              ölümlerin daha çok milyonlarca kişinin evsiz olmasından kaynaklandığı 
              belirtiliyor. 
        
        
        Son 5 yılda oynanan oyunlarda yapılan yasal kesintiler 1.5 milyar doları 
              aştı 
              Atlar koştu devlet kazandı 
              Yasal kesintilerin yüksekliği tartışma konusu olan at 
              yarışlarından devlete önemli miktarda kaynak aktarılıyor. Atçılık 
              camiasında ''at koşar baht kazanır'' sözü de ''at koşar devlet kazanır'' a 
              dönüştü. 1998-2002 arasında oynanan müşterek bahis oyunlarında yapılan 
              yasal kesintilerin tutarı 1.5 milyar doları geçti. Buna karşılık, at 
              yarışı oynayanlara, bahis için verdikleri paranın yalnızca yarısı ikramiye 
              olarak döndü. 
              Türkiye Yarış Atı Yetiştiricileri ve Sahipleri Derneği'nin, ''Sayın 
              milletvekilim, lütfen kıymetli zamanını ayırıp bu kitapçığı okuyun'' 
              talebiyle yayımladığı kitapçıkta, 1998-2002 arasında at yarışı 
              oyunlarından yapılan kesintiler yer aldı. Buna göre, at yarışlarında 
              oynanan müşterek bahislerden 1998'de 317 milyon, 1999'da 341.3 milyon, 
              2000 yılında 368 milyon, 2001'de 238.5 milyon ve geçen yıl 261.2 milyon 
              dolarlık yasal kesinti yapıldı. 5 yıllık dönemde yapılan yasal 
              kesintilerin toplamı 1 milyar 526 milyon doları buldu. Bahislerden, özel 
              iletişim vergisi, eğitime katkı payı, KDV, Savunma Sanayii Destekleme 
              Fonu, Yüksek Öğrenim Kredi ve Yurtlar Kurumu Fonu, Olimpiyat Fonu, Türk 
              Tanıtma Fonu için kesinti yapılıyor. Oyunlardan belediyeler eğlence 
              vergisi tahsil ediyor, Türkiye Jokey Kulübü de hisse alıyor. 
              Geçen yıl oynanan oyunlarda 1 katrilyon 72 trilyon liralık hasılat elde 
              edildi. Toplanan hasılattan KDV olarak 163.5 trilyon, Savunma Sanayii 
              Destekleme Fonu'na 90.8, Olimpiyat Fonu'na 9.1, Yüksek Öğrenim Kredi ve 
              Yurtlar Kurumu'na 31.1, Türk Tanıtma Fonu'na 28.1 trilyon kesildi. 
              Belediyeler eğlence vergisi olarak 37.2 trilyon tahsil etti, Türkiye Jokey 
              Kulübü'ne de 149 trilyon liralık hisse ayrıldı. Toplanan hasılatın 562.8 
              trilyon liralık bölümü ise oynayanlara dağıtıldı. Bir başka ifadeyle, 
              müşterek bahis oynayanlar iki koyup bir kazandı. Geçen yıl ayrıca, eğitime 
              katkı payı olarak 11.3 trilyon, özel işlem vergisi olarak da 33.8 trilyon 
              tahsil edildi. Bu yıl oynanacak oyunlardan çeşitli kesintilerle devlete 
              ödenecek paranın 60 trilyonu bulacağı belirtildi. 
        
        
        Kendimizle de Çevremizle de Barışamıyoruz... 
              Fransa ile Almanya arasında imzalanan Elysee Antlaşması'nın 40. yılı iki 
              ülkede ve bu ülkelerin dünyanın dört bir yanındaki temsilciliklerinde 
              törenlerle kutlandı. İstanbul'da Alman Başkonsolosluğu'nda da iki dilden 
              parçaların söylendiği bir konser ve ardından bir kokteyl yapıldı. 
              Toplantının açış konuşmaları da ilginçti. Almanya temsilcisi bildirinin 
              bir bölümünü, Fransız temsilcisi de bir bölümünü okudu. Alman, metni 
              Fransızca okurken Fransız, Almanca okudu. Aynı gün Fransa'nın başkenti 
              Paris'te buluşan Alman ve Fransız liderleri, Fransız Parlamentosu'nda iki 
              ülkenin bine yakın milletvekilinin birlikte katıldığı topluluğa 
              seslendiler. 
              Fransa ve Almanya'nın tarihine baktığımız zaman savaşlarla ve kanla dolu 
              bir tarih görürüz. İkinci Dünya Savaşı milyonlarca Fransız ve Alman'ın 
              yaşamına mal olan, belleklerde çok taze olan bir savaş. Eğer tarihe 
              güvensizlik ve geçmiş savaşlar açısından bakılacak olursa birbirine en 
              güvenemeyecek olan ülkeler ve halklar Fransızlar ve Almanlardır. İşte 
              geçmişleri bu kadar kanlı olan bu iki ülke 22 Ocak 1963 tarihinde, henüz 
              İkinci Dünya Savaşı'nın dumanları tüterken kalıcı bir anlaşmaya imza 
              attılar. Avrupa Birliği'ne giden yolun köşe taşlarından biri oldu Elysee 
              Antlaşması. Charles de Gaulle ve Konrad Adenauer bu antlaşmaya kolay mı 
              imza atmışlardı? 
              Alman Başkonsolosluğu'ndaki davette Almanlar ve Fransızlar arasında oluşan 
              sıcak havayı izlerken kendi kendime söylendim. Neden biz böyle bir güvene 
              ve olgunluğa sahip olamıyoruz? Kurtuluş Savaşı'nın hemen ardından Atatürk 
              ve Venizelos , uzak görüşlü iki lider olarak Yunanistan'la Türkiye 
              arasında bir dostluk köprüsü kurmuşlardı. Onların ölümünden sonra bu köprü 
              yeterince güçlendirilemediği gibi, iki ülke hep birbirinin hasmı gibi 
              hareket ederek birbirlerine zarar verdiler. İki taraf hep birbirine 
              saldıracakmış gibi önlemler aldı. Bu yüzden Avrupa'nın silaha ve orduya en 
              çok para harcayan iki ülkesi oldu Türkiye ve Yunanistan. Türkiye yıllık 
              gelirinin yüzde 5'ini savunmaya ayırırken bu rakam Yunanistan'da yüzde 
              4.8'di. Halbuki diğer Avrupa ülkelerinin hiçbirinde bu oran yüzde 2.5'i 
              geçmiyor. 
        
        
              Annan planı tartışılırken Denktaş 'ın ve Türkiye'deki askeri çevrelerin 
              temel kaygısı, ''Ya Rumlar saldırırsa'' üzerinde yoğunlaşıyor. Güvenlik 
              tabii ki geçmişinde büyük olaylar yaşamış halklar için önemlidir. AB 
              içinde birlikte var olacak Türk ve Rum halkları için soruna güvenliğin 
              ötesinde bakılması gerekmez mi? Fransızlar, eğer geçmiş tecrübeler 
              açısından baksalardı, Almanlara hiç güvenmemeleri gerekirdi. Böyle düşünen 
              Fransızlar hep vardı, fakat aklıselim sahibi Fransız siyasetçiler bu tür 
              ''kaygı'' lara itibar etmek yerine geleceğe baktılar. Onların haklı 
              olduğunu aradan geçen 40 yıl doğruladı. Bu işbirliği her iki ülkeye büyük 
              olanaklar sağladı. 
              Kıbrıs sorununda da benzer bir anlayış egemen olamaz mı? Çünkü, Türkiye 
              tarafı güvenlik sorununu o kadar ileri noktaya götürüyor ki, Kıbrıs'ın 
              Türkiye açısından stratejik bir öneme sahip olduğu, askeri bakımdan bundan 
              vazgeçilemeyeceği söyleniyor. Bunun doğru olup olmadığı bir yana, 
              güvenliği ülke sınırları dışında aramaya kalkmanın sonu gelmez. Üstelik, 
              Türkiye AB adayı bir ülke. Kıbrıs olsun Yunanistan olsun bunlar da AB 
              üyesi. Böylesine bir güvensizlikle uzlaşma üretmek nasıl mümkün olacak? 
        
        
              Tayyip Erdoğan 'la ilgili çıkan Anayasa Mahkemesi kararını dinlerken de 
              aynı duygulara kapıldım. Bizdeki yargı kararlarının ve kanunların 
              arkasında da geçmişten kalma bir hesaplaşma anlayışı yatmıyor mu? ''Kim 
              kimin önünü nasıl kesecek? Kim ne kadar tehlikeli?'' mantığı üzerine 
              kurulu bir sistem içinde yaşıyoruz. Düşünün, iktidar partisinin genel 
              başkanı bir konuşması nedeniyle mahkûm edildi. Bu suçlarla ilgili erteleme 
              yasası çıktı. Orada sorunun çözülmesi gerekiyordu. Olmadı. Aday olamayan 
              genel başkanın partisi iktidara geldi. Bu konudaki yasal engeller 
              kanunlarla kaldırıldı. Tam bu sırada gelen Anayasa Mahkemesi kararı 
              kafaları yeniden karıştırdı. 
              Şimdi bunları yazıyorum diye bazı okuyucularım bana kızacaklar. Eğer 
              birini beğenmiyorsanız mutlaka onun uğradığı her türlü engellemeyi uysun 
              uymasın desteklemek zorunda mısınız? Hepimizi bağlayacak ortak ilkelerimiz 
              olmayacak mı? Başkasına yapılınca iyi dediğimiz, bize yapılınca kızdığımız 
              uygulamalar olur mu? Maalesef, Türkiye'de hem kendi içimizle hem 
              çevremizle bir türlü barışamıyoruz. Bunun zararını da hep birlikte 
              çekiyoruz. 
              Almanlarla Fransızları izlerken neden biz de böyle davranamıyoruz diye 
              düşünmemek mümkün mü?.. 
        
        
        YSK Başkanvekili Ünlü'den yargı kararlarına uymayan Erdoğan'a ağır 
              eleştiri: 
              Seçimin dürüstlüğü zedelendi 
              Yüksek Seçim Kurulu (YSK) Başkanvekili Ahmet 
              Hamdi Ünlü , hukukla inatlaşan Recep Tayyip Erdoğan 'ı eleştirerek ''Genel 
              başkanlıktan ayrılmaması sonucu bugünkü tablo ortaya çıkmıştır. Bu durum 
              da seçimlerin dürüstlüğü ilkesini zedelemiştir'' dedi. Bazı partilerin 
              Anayasa Mahkemesi kararının ardından 3 Kasım seçimlerinin iptali için 
              YSK'ye başvuru hazırlığında olduğu öğrenilirken YSK Başkanı Tufan Algan , 
              itiraz gelmesi durumunda değerlendireceklerini söyledi. 
              YSK Başkanvekili Ünlü, Anayasa Mahkemesi'nin ihtar kararının ardından 
              genel başkanlığı sürdüren AKP liderini eleştirdi. Anayasa Mahkemesi'nin, 
              Yargıtay Cumhuriyet Başsavcısı Sabih Kanadoğlu 'nun başvurusu üzerine 
              AKP'ye Erdoğan'ın kurucu üyelikten çıkarılması için ihtar verdiğini 
              anımsatan Ünlü, ''Anayasa Mahkemesi bu kararıyla Erdoğan'ın kurucu üye 
              olamayacağına karar verdi. Dolayısıyla Anayasa Mahkemesi, Erdoğan'ın genel 
              başkan olmasının da mümkün olamayacağına işaret etti'' dedi. SPY'ye göre 
              parti sicillerinin Yargıtay Cumhuriyet Başsavcılığı tarafından tutulduğunu 
              kaydeden Ünlü, Başsavcılığın parti genel başkanlarının adlarının sorulduğu 
              tarihte 6 aylık ihtar süresinin dolmaması nedeniyle mevcut fiili ve hukuki 
              duruma göre parti genel başkanlarının adlarını YSK'ye bildirdiğini 
              anımsattı. Ünlü, YSK'nin de 3 Kasım'da seçimi yapabilmek için mevcut fiili 
              ve hukuki duruma göre gönderilen genel başkan isimlerine oy pusulalarında 
              yer verdiğini söyledi. Karmaşanın yargı kararlarına uyulmamasından 
              kaynaklandığını vurgulayan Ünlü, ''Mahkeme kararında yer almayan birtakım 
              hukuki yorumlar ve Erdoğan'ın genel başkanlıktan ayrılmaması sonucu 
              bugünkü tablo ortaya çıkmıştır. Seçimlerin dürüstlüğü ilkesi de 
              zedelenmiştir'' diye konuştu. 3 Kasım seçimleri sürecinde Erdoğan'ın 
              adının genel başkan sıfatıyla oy pusulalarında yer alması nedeniyle itiraz 
              başvurusunda bulunulduğunu belirten Ünlü, YSK'nin bu itirazları ''fiili ve 
              hukuki duruma göre karar verildiği'' gerekçesiyle reddettiğini söyledi. 
              Tufan Algan da 3 Kasım ile ilgili başvuruları değerlendireceklerini 
              söylerken ''Anayasa Mahkemesi'nin verdiği karar gereğince eğer kurulca 
              geçmişe yönelik hukuki bir karar alınması gerekirse, onu da görüşeceğiz'' 
              dedi. Algan, 3 Kasım seçiminde Yargıtay Cumhuriyet Başsavcılığı'ndan 
              alınan bilgi doğrultusunda genel başkanların oy pusulalarına yazıldığını 
              söyledi. 
        
        
        
        
