                           
             Reçine Kokuyordu Helin
             Suzan Samancı
                   
                Öykü
                   
        Hastane kapısında tanıdıklar, kalabalık gruplar vardı. Toplanan grupları polis dağıtıyordu. Asiye çok direnmesine karşın içeriye giremedi. O gece hastanenin çevresinde dolanırken ince ince ağıt yakıp durdu. Ambulanslarla, helikopterlerle yaralılar geliyor, doktorlar, hemşireler koşturuyordu.
        Hastanenin balkonlarından, pencerelerinden gülmeler, inlemeler dışarıya taşarken, Zahit, karısını nasıl avutacağını bilemiyor, dilinden düşürmediği, "Allah'tan umut kesilmez," sözünü yineleyip duruyordu. 
        Çam ağaçlarının dibinde tavşan uykusundaydılar. Kulaklarına çarpan soğutucuların homurtusuna, fren sesleri katılırken şafak söküyordu. Duvar diplerinde, ağaçların altında geceyi geçiren yoksul insanlar erkenciydiler.  Asiye, sigara içip uzaklara bakan Zahit'i görünce, "Geçen yıl o da kardaş acısıyla yanıp tutuşmuştu; yemeden içmeden kesilip iş güç yapamaz olmuştu. Haklıymış..." diye düşünürken, kocasına doğru yürüdü. Birbirlerine dostça bakarlarken sessiz bir dayanışma içindeydiler. 
        Asiye öğlene kadar dolanıp bağrı yanık kadınlarla dertleşti. Sonra bir anda fakülte yolu kalabalığa gömüldü. Şaşkınca onlara bakarken,. Zahit'in gizlice gözlerini silişini gördü. Zahit, donup kalan Asiye'nin elinden tutup kalabalığa doğru yürüdü. Kalabalık gittikçe büyüyordu. Asiye'nin kafası bomboştu; yürürken, kalabalığın konuşmalarından hiçbir şey anlamıyordu. Mehmet adını duyunca başına bir yumruk yemiş gibi oldu; gözlerinin önünde yıldızlar uçuştu, kulakları uğuldadı, kaldırımdaki direğe tutunup "Oy kardaş!" diye yığılıp kaldı. 
        
        İKİ ANNE 

        Nasıl da kabarıp taşıyor; iyice dellendi Dicle Kız. Usul bir yel, taze toprak ve nergis kokusu getiriyor. Sırtımı ne güzel ısıtıyor güneş. Öyle ya, üçüncü cemre de düşecek. Kaç cemre, kaç baharlar geçti, hâlâ azalmadı yüreğimdeki sızı; büyüdükçe büyüyor içimi kemiriyor. Kolay mı? Göz göre göre yitip gitti... Ölüm olsa mezarına kapanıp doyasıya ağlardım. Ne fukaralıkla büyüttüm seni a oğul! Hiç mi acımadın bize! Ağlaşıp duruyoruz. Gözlerimiz televizyonlarda, gazetelerde, yüreğimiz hop ediyor... 
        Böyle bir gündü: Okuldan gelmişti, yine konuşmuyor, yüzüme bakmıyor, Dicle Nehrinden ötelere bakıyordu. Yaptığım yemekleri de beğenmez olmuştu; önüne bıraktığımız pazı sarmasından bir tek alıp elinin tersiyle itmişti tabağı. Eyvana çıkıp usanmadan nehrin öte yakasında yükselen buğulara bakıp durmuştu. Yüzüme bakmadan yeni aldığı dağ yeşili montunu istemişti. Ayağını merdivene dayayarak spor ayakkabılarını bağlarken yüzü pespembe oluvermişti. Hafif sakalın, kına renkli bıyıklarınla ne güzeldin a oğul! Gözlerini kısıp telâşla ceplerini yoklamış, amcasının hapishaneden gönderdiği cüzdanı karıştırarak merdivenden inivermişti. Bahçe kapısının çıngırağıyla pencereye koşmuştum: Kapının önünde montunu giyiyordu; yakasını kaldırıp ellerini cebine koyup yürüdü. Kapısının eşiğinde oturan komşu kızı Şirvan'ın başını okşayıp ona bir şey verdi. (Sonra beş bin lira verdiğini söylediler.) Sokağa dönmeden duraksamış, dönüp bakar gibi olmuştu. Upuzun bacaklarına, geniş omuzlarına bakmaya doyamamıştım o gün. İçime mi doğmuştu ne? Cız etti yüreğim. Bir korku düştü içime. Korkumu dağıtmak için ev ev dolaştım. İlerleyen gecede eve dönmek istemedim. Sonra Filit'in oğlu kapıya dek getirdi beni. Kalbim kuş gibi çarpıyor, terliyordum. Sedirde çeyiz yapan kızlara, taşlık çamur içinde, diye saldırdım. Yatakta horlayan kocamı boğmak istedim. Duvardaki saate baktım, henüz erkendi. 
        İlkyaz sıcağı kötü çarpıyor. Herkeste bir esriklik. Kulaklarımı tırmalıyor şu çalıbülbülleri. Gökyüzünün mavi boşluğunda gidip geliyor gibiyim. Bir anda kulaklarım uğulduyor, karanlık çöküyor yüreğime. Kıyıda köşede kalmış anılar diriliveriyor, benliğimi sarıyor usulca. Artık kimsem yok. Hep yalnız kalacağım, yalnız... Pencere önünde titiz pazartesi ile pasaklı sarhoş pazarları sayacağım. Postacı yine yampiri yampiri yürüyor. Eskisi gibi mektup getirseydi, P'leri peltekçe söyleyip yılık ağzıyla gülümseseydi; Anacığım'la başlayan mektuplarda eriyip gitseydim, öpüp koklasaydım yatık yazısını, lekeli mektup kâğıtlarının arasından düşüverseydi ıssız fotoğraflar... Anaydım ben, hem de dul bir ana... Aman tanrım nasıl dayanılır bu acıya!.. 
        Durup dinlenmeden diktiğim giysilerden bunalır, hafta sonları soluğu okulun önünde alırdım. Hızlı adımlarla yanıma yaklaşır, boynuma sarılırdı. Kirli çamaşırlarından çok sıkılırdı. "Sana , iş çıktı," derken, gözlerimin içine bakardı sıcacık, utangaç. Böyle günlerde vitrinlere, kitapçı dükkânlarına bakardık. Sonra akasyalı parkta oturup birşeyler içerdik. Bazen, arkadaşları ilişirdi masamıza. Gençlik kahkahalarına boğulurlardı. Onlarla gençleşirdi yüreğim. Kısacık kış günleri pencere önünde, elim işimde, gözüm yolunda olurdu. Kapıyı çalmazdı hiç. Pencereyi tıklatırken, burnunu karıştırıp gülümser, ayaklarını özenle paspasa silerdi. Banyo yaptıktan sonra sobanın yanındaki mindere oturur, göreviymiş gibi kumaşların teyellerini temizlerdi. Bitişik komşunun oğlu Sadi'den bağlama çalmayı öğrenmişti. Çayımız sobanın üstünde demlenirken usul usul bağlamasını tıngırdatır, bazenda birşeyler mırıldanırdı. Elim dikiş tutmaz, onu izlerdim. Yüreğime güç dolar, mutluluk titreşimleriyle sarsılırdım. Bakışlarımı fark edince ona olan düşkünlüğümden sıkılırcasına, bağlamasını duvara asıp sobanın arkasında duran bardaklara çayı doldururken, çayın buğusunu koklayıp "Oh mis gibi  bergamot kokuyor," derdi. 
        Odanın içinde gidip geldim. Saat hiç ilerlemiyor gibiydi. Saat ikiyi vurduğunda eyvana çıktım. Herkes uykudaydı. Nehrin üstünden esen yel, kil ve çürümüş bitki kokusunu getiriyordu. Yüreğimde kuduran bir enik vardı sanki; yerimde duramıyordum. Çıplak taşa uzandım. Kızlarım ürkekçe pencereden bakıp gidiyorlardı. Ağlamak istiyordum, ağlayamıyordum. Betonu tırmıkladım. Bir tandır ateşinin içinde gibiydim. Bahçedeki sarnıca ulaştım; buz gibi suyu dökündükçe içimden bir halat koptu, ağlayıverdim. Sesim karanlıkta bir büyüdü ki; sesimden korktum. Köpekler bile havladı sesime. Islak giysilerle eyvandaki tahta divana uzandım. Kızlarımın boğuk hıçkırıklarını duydum. Şehir çıkışında ilerleyen arabaları saymaya başladım: bir, iki, üç... 
        Gizlice aldığım badem, ceviz içlerini "Falanca komşu gönderdi," derdim. Özellikle onun için aldığımı hiçbir zaman sezmedi. Yazın günlerimiz çok güzel geçerdi. Kuşluk vaktinden sonra arka bahçeyi sulardık; suya doyan çimler çiçekler dirice ipilderken vişne, erik ağaçları arasında uzanan güneşten korunmak için sarmaşıklarla, kahkahaçiçekleriyle kaplı gölgeliğimize geçer, ben el dikişlerimi yaparken, o da kitabını alır, çoğu kez ya bir sarmaşık çiçeğini elinde döndürür ya da dallardan kopardığı şeyleri çiğneyerek yoruluncaya dek okurdu. Bazen kitap göğsünde; uyuyakalırdı; gelen komşuların sesiyle irkilir, "Şöyle bir dolanıp gelirim," diyerek bizi yalnız bırakırdı. Akşam eve döndüğünde fıstıklı Maraş dondurması getirirdi. Gülerek, "Ben, iyisi mi, Maraşlı bir kızla evleneyim ki kayınpeder bolca yedirsin," derdi. 
        Ellerim titriyor, dikiş dikemiyorum ki. Eşyalardan korkuyorum. Yalnızlık, ıssızlık üstüme üstüme geliyor... Dışarısı aydınlık. Aydınlıktan korkuyorum. Ooof, bahçeye mi çıkmalı? Bahçeye açılan kapı paslanmış, ne kötü gıcırdıyor. Midem bulanıyor. Bahçeyi ayrıkotları bürümüş. Mezar kokuyor bahçe; ürküyorum. Gözlerimin önünde yıldızlar uçuşuyor: Askerler koşuşuyor... Bahçede silâhlar patlıyor... Dağlardan sisler yükseliyor. Sislerin arasında oğlum koşuyor. Yere düşüyor, alnından kan fışkırıyor... Başımı kapıya mı çarptım? Zil mi çalındı? Telgraf... Telgraf... Oğlunuz, stop, vatani görevini yaparken, stop, şehit düşmüştür, stop... 
        Şırnak mıydı orası... Oğlum nerde?.. Oğlumu istiyorum... Oğlumu... 
        Sabaha karşı kocamın tütün kokan soluğuyla uyandım. Umursuzca, "Piroz, kalk. İçeriye gel," diyordu. Her yanım tutulmuş, sesim kısılmıştı. Günlerce bekledim, duvardaki saatle söyleştim. Beyaz önlüğüne bakıp durdum. Her akşam dizine koyup çalıştığı kemikleri büfeden çıkarıp okşadım. Midemdeki yara azıp duruyor; ameliyat ettirecekti beni... Damı bu yıl onarsın gamsız herif. Aşağıya inmeliyim. Yarın ortanca kızın kına gecesi... Güneş dağların ardına çekildi. O dağlara ulaşsaydım keşke! Kuşlar cıvıldaşıp duruyor. Yüzünü ne çok özledim a oğul! Sevdamı, kederimi Dicle kız bilir, dertleşirim, dualar okurum, selâm gönderirim bazan; bilmem duyar mısın?.. 
        
        PARLAK DÜĞMELER 

        Kızgın güneş kentin üstüne çökmüştü. Bu sıcağa karşın evlerde, bahçelerde sessiz bir devinim vardı. Sıska, baygın bir genç kızı andırıyor Dicle Nehri. Bahar aylarında kabarıp taşar. Halk, "Asi Fırat'a dellendi bizim karagözlü kız," diye söylenir durur. 
        Ne şirin öte yakasındaki karpuz tarlalarında kavruk tenli ihtiyarlar sazlıklardan yapılmış gölgeliklerde uyuklarken, şiş karınlı donsuz çocuklar, lağım sularının karıştığı nehirde yüzüyor, karpuz çalmak için yine de akşamı bekliyorlardı. 
        Nehre yakın yeşil badanalı evde bir telâş vardı. Dut ağacının altındaki peykede nargile fokurdatan baba, gidip gelen karısına kızlarına bakarken, sevinçten gözleri ışıyordu; çünkü polis olan oğlu izne geliyordu. Anne ter içindeydi; elindeki şişle tandırı karıştırıp bir avuç tuz attı. Tuzlar çatırdarken, "Allahım, sen oğlumu nazardan sakla!" diye mırıldandı. 
        Akşam güneşi Dicle Nehrinin üzerinde ipilderken, akçayel, Hevsel bahçelerinden meyve kokularını taşıyor, nehir kıyısındaki sazlıklardan yükselen ördek sesleri ağustos böceklerinin seslerini bastırıyordu. Yakılan keskin tütsüler arasında, dam yataklarında boğuşan çocuklar sivrisineklerden hiç etkilenmiyorlardı. Eğri büğrü merdivenlerden sekip tulumbadan su çeken kızların gözü felfecir okurken, tandır başlarında dedikodu yapan kadınlar esrik bir aymazlık içindeydiler. 
        Eli valizli iyi giyimli genç, kaç-göç bâkışlarla yürürken, bu genci gören kızlar, dikkatini çekmek için daha gürültücü oldular. Genci tanıyan erkekler ise onu görmezden geliyor, kasten boğaz temizleyip öksürüyorlardı. 
        Yokuşu inerken kardeşlerinin sevinç çığlıklarını duydu. Boynuna sarılanlara o da sarılırken tedirgindi. Dut ağacının altındaki peykeye çöktü. Babası iş olsun diye cebinden çıkardığı gümüş köstekli saatini okşayıp "Maaşını aldın mı?" diye sorarken, bencilce gülümsedi. Getirdiği eşyalara üşüşen kardeşlerimin sesi kulaklarını tırmalıyordu. Kalkıp bahçeye doğru yürürken, babası, kucağındaki lokum kutusuna eğilmiş takma dişlerine yapışan lokumu güçlükle çiğniyor, bir yandan da gelip yemesi için kısık sesiyle karısına sesleniyordu. 
        İncecik bir kılıç gibi parlıyordu nehir. Çocukken yaz kış nehir kıyısında dolanıp dururdu. Keleklerle odun taşınırdı; köylüler peynir, çökelek, kavurma, pekmez getirirlerdi. Onlara yardım eder, eve eli boş dönmezdi. Bozulan bahçelerdeki artık sebzeleri toplarken toz toprak içinde kalır, soluğu nehirde alıverirdi. İç lastiklerle yarış yapmak en büyük zevkleriydi. Bazen sarhoşların naraları, yamuk yumuk türküleri yükselirdi bahçelerden. Anası sarhoşlardan uzak durmasını tembihlerdi; korkup yanaşmazlardı hiç. Bir keresinde, kavuniçi giysili bir kız vardı aralarında, saçı  artistlerinki  gibi ondüleliydi. Kalçasına yemeni bağlamış, darbuka cümbüş eşliğinde oynarken ağzına para sıkıştırıyorlardı sarkık mideli erkekler. Çalılıkların arasında onları izlerken ne çok keyiflenmişlerdi. Sonra faytona binip uzaklaşmışlardı. Ömer'le artıklarını karıştırmış, karabiberli kebapları, fıstıkları doyasıya yemişlerdi. 
        Anasının omzuna dokunuşuyla irkildi. Torbalanmış gözkapakları, hastalık belirtisi gösteren kızarık yanakları, büzük dişsiz ağzıyla gülümsemeye çalışırken, eliyle ağzını kapatıyordu. Gururla bir dağa sarılır gibi sarıldı oğluna, "Hadi yemeğe!" diye fısıldadı. 
        Bahçeyi aydınlatan silik ampulün çevresinde geceböcekleri, sivrisinekler döneniyor, bazen karafatmalar, ateşböcekleri televizyon ekranına çarpıp cızırtılı sesler çıkarıyorlardı. Annesi haberleri dikkatle izleyen oğluna merakla bakıyor, baba da tespih çekip ikide bir öksürerek, oğluna, "Ne olmuş?" diye soruyordu. Oğlu haberleri babasının diline çevirmekten sıkılıyor, bir iki cümleyle geçiştirirken, kardeşleri uzak bir sevgi ve hayranlıkla ağabeylerine bakıyorlardı. Kardeşlerinin bakışlarını algıladı. Televizyonun ışıltısıyla aydınlanan yüzlere bakarken şakakları seyirmeye, kalbi tuhafça çarpmaya başladı. Sendeleyerek kalktı., " Çarşıya kadar gidiyorum" diye mırıldandı. Çukur dolu taşlı sokaklardan geçerken, çürümüş su, tütsü kokuları geliyordu burnuna. Yokuşu çıkıp asfalta ulaştığında, aşağılarda kalan evlerin damlarında beyaz cibinlikler, televizyon ekranları sırıtıyordu. 
        Caddeler ıssızdı. Köşe başlarında güvenlik görevlileri sessiz bir telâş içindeydiler. Sarışın taksiler umutsuzca dolanırken, minibüs kâhyaları yılık ağızlarıyla boğaz patlatıyorlardı. Tek elini cebine koyup kamburunu çıkararak yürümeye başladı. Nereye gideceğini bilemiyordu. Şaşkındı. "Zülküf'ün çay bahçesine gidip demli bir çay içmeli, " diye düşündü. 
        Sur dibindeki çay bahçesi eskisi gibi kalabalık değildi. İp kürsülerde göynük tenli erkekler iştahsızca kâğıt oynuyor, kıpık gözleriyle avurtlarını şişirerek nargile içenler, eli yüzünde uyuklayarak tespih çekenlerin yanısıra kimisi de bıyıklarını kemiriyor ya da göğüslerinin kıllarıyla oynuyorlardı. Yaşlı çınar ağacının dibine otururken, çaycı Zülküf'le göz göze geldiler. Zülküf bakışlarını kaçırıp becerikli devinilerle bardaklarını doldurmayı sürdürdü. Havuzun kenarında nargile içen Ömer'in babası Osman Amca değil miydi? Evet oydu. Tanımadı mı acaba? Hiç bu yana bakmıyor ki. Baksa selâm verecekti. Boğazı kurudu. Çırağa seslenmek istedi; sözcükler ağzında düğümlendi. Çaycı Zülküf, gazete okuyan iki gence özel olarak kahve götürüyordu. Onlarla gülerek konuşurken eskisi gibi altın dişleri parlıyordu. Gazete okuyan iki genç fısıldaşıp ona bakıyorlardı sanki. Gözleri seyirmeye başladı, ellerinin varlığını duyumsayıp sehpanın altına gizlemeye çalıştı. Gözü hep Osman Amcadaydı. Çok kilo almış, gıdısı da oldukça sarkmıştı. Ömer'le bit pazarından aldıkları ayakkabıları az mı boyamıştı Osman Amca. Öğretmen olan Ömer'in, en son, cezaevine girdiğini duymuştu. Qsman Amca, yerinden kımıldar gibi oldu. Sırtını mı dönüyor ne? Döndü işte! Basbayağı sırt çevirdi. Ya çaycı Zülküf. Hiç bakmıyor bu yana. Karşıda gazeteci Doşo, burnunu çeke çeke tavla oynarken, ayağının dibindeki gazeteleri de satmayı ihmal etmiyordu. Doşo bile ona bakmıyordu. İşyerinde her gün alınan gazeteleri, dergileri düşündü. Herkes rahatlıkla tüm gazeteleri okurken, o yanlış anlaşılırım diye göze batmayan gazeteleri okuyordu. Bir keresinde müdür odasına çağırıp "Bir polise kaba konuşmak yakışmaz! Evde alıştırma yap, "K"ları gırtlaktan, "Ö"leri de "Ü" diye söylüyorsun. Günül Hanım değil, Gönül Hanım!" diye çıkışmıştı. 
        Ufacık bir yaprak bile kıpırdamıyordu. Naylonumsu gömlek tenini yakıyor, sırtından sızan terden  huylanıyordu. Ayıp olmasa gömleğini çıkaracaktı. Herkesin ona baktığı duygusuyla ezildi; önündeki sehpayı sıkıca kavradı, tuhafça çevresine bakındı. Önünden geçen garsona, "Çay," diye kekeledi. Çayın yüzeyinde halkalanan yağ tabakasını kaşıkla almaya çalıştı. Çayı arka arkaya yudumlarken, surların burçlarında dem çeken güvercinleri duydu; güvercinlerin ani kanat çırpışları kalp atışlarını hızlandırıyordu. Sağ eliyle göğsünü bastırdı, ansızın kalkıverdi. Bedenine yapışan gömleğini çekiştirdi, garsona doğru yürüdü, hızlı adımlarla bahçeyi terk etti. Karşı caddeye geçerken ayakları dolandı, taksinin ani freninden ürktü. Dudak kıvrımlarına yayılan acı gülümseyişle kızgın sürücüye, "Ne yapayım," dercesine omuz silkti. 
        Bir eli cebinde sarsak adımlarla caddelerde dolanıyor, kafasındaki düşüncelerden kurtulmak istercesine ufacık tabelaları telefon numaralarına dek okuyordu. Eski Nilgün Sinemasının sokağına gelince durdu. Müzik eşliğinde kalın, gür sesli bir adam şiir okuyordu. Alkışlar patladı. Aklında kalan şiirden karışık birşeyler mırıldandı. Yanıbaşındaki inşaatın tuğla yığınları üstüne oturdu. Az ilerdeki sokâğın önü meslektaşlarıyla doluydu. İnşaatın içine girip kolunun arkasına gizlendi. Boş bir yatak, ufacık bir tepsi içinde karpuz kabuklarını görünce, inşaat bekçisinin de konsere gittiğini düşündü: "Umut, barış dolu yarınlara!" diyen konuşmacının sesini güçlü alkışlar bastırırken, dar sokağa mırıltılar arasında insanlar dökülüverdi. 
        
        
        