                       
        
        
                
             haber
                   
        Kemalistler ve Sosyalistler... 
        Prof. Dr. Mehmet YALÇIN Dokuz Eylül Üniversitesi Fransızca Bölümü 
        B ir köşe yazarı, çalıştığı gazetenin sahibiyle ya da yöneticisiyle kişisel 
        görüş birliği içinde bulunmak zorunda değildir; ama o gazetenin genel çizgisine 
        düzenli biçimde ters düşüyorsa burada gerçekten bir terslik vardır. Hoş, 
        günümüzde bütün gazeteler (ve onlara daha bir çığırtkanlıkla eşlik eden 
        televizyonlar) belirgin bir çizgi izlemiyorlar. Birkaçı dışında: Bunların 
        kimileri Cumhuriyet devrimlerine bağlılığı, kimileri de onları yıkmayı temel 
        yaşam gerekçesi sayıyorlar. Bir üçüncü türü yoktur aslında. Her ne kadar 
        ulusalcılık karşıtı ''özgürlükçü demokrasi'' adına küreselleşmeyi öne çıkaranlar 
        varsa da, onlar için en önemlisi, elden geldiğince değişik düzey ve yapıdaki 
        insan kitlelerine ulaşmaktır. Çünkü varlık nedenleri tecimseldir. Dince kutsal 
        sayılan zamanlarda şeriatçıyı, ulusal tören dönemlerinde de Atatürkçüyü 
        sömürürler. Kimileyin ''sevgili Peygamberimiz'' in güzel sözlerini, kimileyin de 
        Che Guevara 'nın yakışıklı betimgelerini (figürlerini) satışa sunarlar. 
        ''Bağımsız Türkiye! Kahrolsun emperyalizm!'' diye haykırarak ipe giden ''üç 
        fidanımızı'' da satış nesnesi yapabilirler, ama gerçek öykülerini fazla 
        kurcalamadan... Çünkü şu öncel (ezeli) masal konusunun izleyicisi her zaman daha 
        çok olmuştur; onu kullanmak yeter de artar bile: Bir yanda kahraman ve yakışıklı 
        delikanlı, öbür yanda zalimlerin idam sehpası... Ne güzel bir çelişki! Bu arada 
        kendi kimliğinizi de kullanarak sosyalist imgenizi parlatabilirsiniz: ''İstanbul 
        Hukuk amfisinde, Tandoğan eyleminde, vb. Deniz bana demişti ki...'' Sat 
        satabildiğin kadar... Medya pazarında, çoktandır yasaklı içeriğinden arınmış 
        görünen ''Nâzım Hikmet'in getirisi'' de oldukça yüksektir. Bu konuda MHP'nin 
        mırın kırın etmesine bakmayın siz: Yayın patronları ''Başbuğ'' un O'ndan şiirler 
        okumasını da evire çevire pazarlıyor... Kaldı ki, sakıncasız bir ''Nâzım'' 
        Kültür Bakanlığı'nın da TRT'nin de izlencelerine girdi artık. Bol toprağında sen 
        çok yaşa Türkeş ! Sana gerçekten çok şey borçluyuz. 
        Küresel görünümlü medya patronlarımız yakın gelecekte başka umar 
        görmediklerinden, güncel beslenme kaynağını, Batılı emperyalist güçlerin 
        ülkemizi yönlendirme ve kullanma çizgisine sarılmakta buluyorlar; ulusal kişilik 
        ve bağımsızlık ölçütlerini ise sözde ''dünya demokrasisi'' ne, özellikle de 
        ''dünya ekonomisi'' ne aykırı buluyorlar. Onların gözünde: 
        ''Türkiye Türklere bırakılmayacak kadar önemli'' dir; bu ülkeyi çökertmek 
        isteyen güçler diye bir şey de yoktur aslında; kendi kendimize anlamsız 
        ''sendromlar'' ve düşmanlar yaratıyoruz: PKK bizimle birlikte barış ve 
        demokrasi; ''resmi ideoloji'' nin antidemokratik örgütü durumundaki TC karşıtı 
        Kıbrıs Rumları, Yunanlılar ve Ermeniler de, türlü oyun ve saldırı görünümleri 
        altında, bizimle insanlık ve kardeşlik bağı kurmaya çalışıyorlar. Bizlerse, 
        insan haklarını ve demokrasiyi göz ardı ederek, boş yere onları (ve de onları 
        destekleyen ''bütün bir uygar dünyayı'' ) karşımıza alıyoruz. Oysa bu küresel 
        demokrasi savaşçıları her seferinde haklı, bizler de (ne söylesek, ne yapsak) 
        haksızız(?): O nedenle de ne AB'ye yaranabiliyoruz ne ABD'ye... 
        Özellikle ''Dönek Marksist'' lerin aydın insan ölçütü de böyle oldu artık. 
        Emperyalist güçlerin ''hikmetinden sual olunmaz'' demekliğine getirip, 
        isteklerine koşulsuz boyun eğmeyi demokrasi ve insan haklarından sayıyorlar. 
        Sanki o güçleri kullanan ülkeler kendi ulusal çıkarlarından ''demokrasi ve insan 
        hakları'' adına ödün veriyorlarmış gibi... Göz göre göre, ülkemizin içine 
        sürüklendiği şu durumda, yükseleyim diye debelendikçe daha çok mile gömülen 
        batakçının durumunu görmek ve göstermek istemeyen gazeteler; sosyalistinden 
        faşistine, Atatürkçüsünden şeriatçısına, dincisinden dinsizine, sanatçısından 
        para babasına, vb. her zihniyetten insana sayfalarını açabilirler. Özellikle de 
        eski Marksistlere... Nasıl olsa ''Dönek Marksist'' lik artık ayıplanamayacak 
        ölçüde yaygınlaştı ve kurumlaştı; giderek bir tür yeni-Marksizm 'e dönüştü. 
        Onların da bütün çelişkilerini ya da doğrularını, demokrasi ve insan hakları 
        dokunulmazlığını kullanarak, gazete sayfalarında, televizyon camlarında 
        sergileme özgürlükleri vardır. Hem de daha fazla, çünkü bu bir ilericilik de 
        sayılıyor. Halkın ve emekçinin birikimleriyle oluşturulmluş Cumhuriyet 
        kurumlarımızın bir bir yok edilmesi, yani bir bakıma ülkemizin kendi ellerimizle 
        parçalanması karşısında fazla ses çıkarmıyor, kalem oynatmıyorlar. Ama ben, 
        Atatürk devrimlerini savunmayı temel ilke sayan yayınların okuru olarak şöyle 
        düşünüyorum: 
        1. Atatürkçü olmadıklarını açıkça dile getirenler, 'Ben Kemalist değil, 
        sosyalistim' diyenler; ülkenin bağımsızlığını ve bütünlüğünü küçümseyip etnik 
        duyarlılığı kışkırtanlar, insan haklarını bölücülük eğilimleriyle eleştirenler, 
        vb. o tür gazetelerde yazmamalıdır. Bu, en yalın bir tutarlılık gereğidir. 
        2. Benim gözümde Kemalizm bir sosyalizm değildir, ama sosyalizmi de dışlamayan 
        geniş kapsamlı bir uygarlaşma eğilimidir. Bu anlayışı yirmili ve otuzlu yılların 
        karar ve uygulamalarıyla sınırlanmış bir olgu biçiminde değil, çoğul bir tasarı 
        olarak kavrıyorum. Başka deyişle, Kemalizm, baştan belirlenmiş bir düşün ve 
        uygulamalar dizelgesi değil, mantık temelinde, olabildikçe değişik düşünce ve 
        uygulamalara olanak veren bir açılımdır, diye düşünüyorum. 
        3. 'Bu ülkede Türk devrimini dışlayan bir sosyalizm başarıya ulaşamaz' diyen 
        Mehmet Ali Aybar 'ı gerçek anlamda bir Kemalist; 'Ben emekten yanayım, ben 
        bağımsızlıkçıyım, ben Atatürkçüyüm...' diyen Uğur mumcu 'yu da gerçek anlamda 
        bir sosyalist olarak görüyorum. Yani temel ilkesinde sosyalizmi emekten yana bir 
        düşünce ve uygulama biçimi olarak düşünüyor, bunu önleyecek bir Kemalizme de 
        karşı çıkıyorum. Ama, elbette ki bütün Kemalistlerin ille de sosyalist olmaları 
        gerekmez. 
        Çünkü burada söz konusu olan şey tek bir siyasal görüş değil, altıok 'un da 
        ilerisinde, her türlü siyasal görüşe izin verecek bir mantıksal toplum 
        anlayışıdır. Oysa aramızdaki yeni-Marksist , sanki sosyalizmin bütün temel 
        sorunları çözümlenmiş gibi, hemen her yazısında Kürt sorununu, Kıbrıs sorununu, 
        Yunan sorununu, Ermeni sorununu, kısacası Türkiye'yi sıkıştıran ne kadar baskı 
        öğesi varsa, onları işliyor (ya da hiç değilse dönüp dolaşıp sözü bu konulardan 
        birine getiriyor) ve bizden istenenleri vermekten başka ''demokratik'' yol 
        bulunmadığını anıştırıyor. Ne dış sömürüyü önemsiyor ne iç sömürüyü: Emek ve 
        anamal çatışmasında ne suya dokunuyor ne sabuna: Pis çocuk!
        
        
        Doğan Öz ve Korkut Eken 
        Her ikisi de devlet görevlisiydi. Doğan Öz , Ankara'da savcıydı. O tarihlerde 
        Korkut Eken , Özel Harp Dairesi'nde subaydı. Şimdiye kadar yalanlanmayan 
        bilgilere göre, Özel Harp Dairesi Özel Birlikler Komutanı'ydı. 1978 yılının 24 
        Mart'ının sabahıydı. Uzun boylu, elmacık kemikli, bıyıklı bir katil, arabasına 
        binmeye hazırlanan Savcı Doğan Öz'e evinin önünde kurşun yağdırdı. 6 kurşun 
        yarası alan Doğan Öz orada yaşamını yitirdi. 
        Doğan Öz yürekli ve demokrat bir devlet görevlisiydi. O dönemde işlenen siyasi 
        cinayetlerin üzerine yürüyordu. Dönemin başbakanı Bülent Ecevit , kendi 
        araştırmalarından ve saptamalarından yola çıkarak iki sayfalık bir rapor 
        yazmıştı. Rapor, yaratılmak istenen siyasi kargaşalığın nedenlerini ele 
        alıyordu. 
        Cinayetleri ve kargaşalığı yorumlayan raporun son bölümü şöyleydi: ''...Bütün bu 
        çalışmalar içinde askeri ve sivil güvenlik güçleri vardır. Kontrgerilla, 
        Genelkurmay Harp Dairesi vardır.'' O dönemde Korkut Eken de Özel Harp 
        Dairesi'nde görev yapıyordu. 
        
        
        Doğan Öz cinayetinden kısa bir süre sonra İbrahim Çiftçi bu cinayetin faili 
        olarak yakalandı. Suçunu itiraf etti. Kendisine silahı kimin verdiğini kabul 
        etti. Olay yerindeki tanık, Çiftçi'yi teşhis etti. Bir cinayeti kanıtlayacak 
        bütün bilgi ve belgeler toplandı. 
        Dava devam ederken Ankara'da sıkıyönetim ilan edildi ve İbrahim Çiftçi askeri 
        mahkemede yargılanmaya başlandı. Ankara Sıkıyönetim Komutanlığı 1 Numaralı 
        Askeri Mahkemesi, Çiftçi'yi idama mahkûm etti. Dosya Askeri Yargıtay'a gitti. 
        Askeri Yargıtay kararı bozdu. Askeri Mahkeme yeniden idam verdi. Dosya yeniden 
        Askeri Yargıtay tarafından bozuldu. Sonunda dosya Yargıtay Başsavcılığı 
        tarafından Askeri Yargıtay Ceza Daireleri Genel Kurulu'na götürüldü. 8 askeri 
        hâkim, Çiftçi'nin ''delil yetersizliği'' nden beraatı yönünde oy kullanırken 7 
        askeri hâkim hayır diyordu. Mahkeme, elindeki delillere göre idama mahkûm ettiği 
        Çiftçi'yi genel kurul kararına boyun eğerek beraat ettirdi ve salıverdi. 
        
        
        Devlet görevlilerinin ve devletin Doğan Öz ve Korkut Eken davalarındaki tutumu 
        ilginçtir. Korkut Eken, Doğan Öz cinayetinin katili olarak yargılanan İbrahim 
        Çiftçi'nin Bahçelievler katliamındaki eylem arkadaşı Abdullah Çatlı' nın 
        yakınıydı. Doğan Öz öldürüldüğünde, Abdullah Çatlı Ankara'daki ülkücü 
        cinayetlerinin kilit isimlerinden birisiydi. Korkut Eken de Özel Harp Dairesi 
        subayı. Korkut Eken, Çatlı'ya, İpekçi cinayeti sanığı Oral Çelik' e yeşil 
        pasaportlar verenlerin arasındaydı. 
        Doğan Öz cinayeti davası, devletin ve onun yargı sisteminin bir ayıbı olarak 
        yakınlarının yüreğini yakıyor. Doğan Öz'ün eşi Sezen Öz ve çocukları, devletin 
        takip etmesi gereken cinayet davasının nasıl saptırıldığını yaşayarak 
        görmüşlerdi. Davanın peşine ise öldürülen savcının eşi Sezen Öz, Uğur Mumcu ve 
        bir avuç aydın düşmüştü. Devlet yetkilileri ise gayretlerini tersi yönde 
        gösteriyorlardı. 
        Sezen Öz'e, bu dava sırasında adaletin gerçekleşmesi için emekli ya da emekli 
        olmayan general, savcı ve siyasetçilerden bir destek görüp görmediğini ve 
        onların Korkut Eken olayında olduğu gibi açıklamalar yayıp yapmadığını sordum. 
        ''Hep tersini yaptılar. Katili beraat ettirmek için ortak bir çaba içine 
        girdiler'' dedi. 
        
        
        Korkut Eken de devlet görevlisiydi, Doğan Öz de. Doğan Öz katillerin peşine 
        düşmüştü, Türkiye'nin bu cinayetler yoluyla bir askeri darbeye sürüklendiğini 
        görüyor ve bunu Başbakan'a bildiriyordu. Korkut Eken, cinayetten aranan bir 
        kanun kaçağı, bir emniyet müdürü ve bir milletvekilinden oluşan Susurluk 
        otomobilinde bulunanlarla ''derin'' ilişkiler içindeydi. Kumarhaneci Ömer Lütfi 
        Topal cinayetiyle, kaybolan MİT ajanı Tarık Ümit olayıyla ilişkisi olduğu 
        kamuoyuna yansıyan Özel Harekât Birlikleri üyelerinin amiriydi, eğiticisiydi. 
        Korkut Eken'e emekli generaller sahip çıktılar, emirleri ona kendilerinin 
        verdiğini açıkladılar. Korkut Eken ne yapmıştı da böyle davranmışlardı? Doğan Öz 
        öldürüldü. Bu cinayet nedeniyle dört kez mahkûm olan ve beklemediği bir anda 
        beraat ettirilen İbrahim Çiftçi, ''kullanıldığı'' nı söylemişti. Onu kim 
        kullanmıştı? Beraatını sağlayan güçler, onu kullananlar mıydı? Cezaevindeyken 
        İbrahim Çiftçi'ye görev teklif edenler kimlerdi? 
        
        
        Doğan Öz bu ülkenin, bu devletin yürekli ve demokrat bir savcısıydı. Canileri 
        korundu. Cinayet orta yerde kaldı. Bunun günahı devletin boynunda. Aradan 24 yıl 
        geçti. Bu konuda açıklama yapacak bir emekli general yok mu? Belki bir şeyler 
        biliyordur. Belki vicdanı sızlayan vardır... 
        
        
        Dört kez ölüm cezası verilmesine karşın Savcı Doğan Öz'ün katili beraat 
        ettirilmişti 
        Faili belli meçhul cinayet 
        **Savcı Doğan Öz, 24 yıl önce bugün öldürülmüştü. Tanıklar ve kanıtlar katilin 
        İbrahim Çiftçi olduğunda birleşmişti. Mahkeme heyeti de dört kez idam kararı 
        vermişti. Ancak nihai karar siyasiydi: Beraat. Çiftçi, yıllar sonra devlet 
        ihalelerine giren bir işadamı olduğunda ''Biz kullanıldık'' diyecekti. 
        BERAT GÜNÇIKAN 
        Yirmi dört yıl önce bugün Ankara'da, Savcı Doğan Öz öldürüldü. Arabasındaydı. 
        Altı kurşundan birkaçı beynine isabet etmişti. Katillerini saptamak uzun 
        sürmeyecekti. Ve Doğan Öz, bu katilleri tanıyordu. Bugünün Başbakanı Bülent 
        Ecevit 'e de ulaştırılan, öldürülmeden önce hazırladığı iki sayfalık raporunda, 
        katillerini tarif etmişti: 
        ''... şiddet olayları 'anarşik eylemler' olarak nitelenecek kadar basit 
        değildir... Ülkemizde tek seçenek olarak 'Ecevit hükümeti ve onun, demokrasiye 
        bütün gerekleriyle işlerlik kazandırılacağı umutları' kitlelerde, Türkiye 
        halkında yok etmek ve onun yerine faşist düzeni gündeme getirmek ve bütün 
        unsurlarıyla yürürlüğe koymaktır. Böylece ABD ve çokuluslu ortaklıklar Ortadoğu 
        sorununu büyük ölçüde çözmek amacını gütmektedir... 
        ...Bütün bu çalışmalar içinde askeri ve sivil güvenlik güçleri vardır. 
        Kontr-gerilla Genel Kurmay Harp Dairesi'ne bağlıdır...'' 
        Ancak ne rapor ne de yedi yıl süren mahkemenin ''suçu sabit görmesi'' katillerin 
        beraat etmesini önleyebildi. 
        Savcı Doğan Öz, mesleğe başladığı ilk yıllardan itibaren, demokrasinin önünde 
        dikilen, hukukla çelişen bütün mekanizmaları ortadan kaldırmaya çalışmıştı, 
        Konya'da ''Komünizmle Mücadele Dernekleri'' ni kapattı, İnebolu'da Devlet 
        Güvenlik Mahkemeleri'nin kapatılması için imza topladı. Pek çok savcının göze 
        alamadığı kararlarda duraksamadı. Tetikçi İbrahim Çiftçi , mahkemede, öldürme 
        nedenini bu olaya bağlayacaktı. 
        Davanın en önemli tanığı aynı cadde üzerindeki bir apartmanın kapıcısıydı. 
        Hayati Erdoğan giyiminden bıyığına, çıkık elmacık kemiğinden pantolonunun belden 
        kesimine kadar çok ayrıntılı bir eşgal çizdirmişti. Solcu bir genç aleyhine 
        tanıklık yaparken, bir ihbar üzerine yakalanan İbrahim Çiftçi işlediği suçu 
        kabul edip, cinayet gününü anlatırken kapıcı Erdoğan'ı doğruladı. Evet, o gün 
        üzerinde mavi bir kot pantolon, gri ceket vardı. Evinde yapılan aramalarda bu 
        pantolon ve ceketle birlikte yedi TİP'li gencin öldürüldüğü Bahçelievler 
        katliamında kullanılan eterin lekelerini taşıyan giysiler de bulunacaktı. 
        Çiftçi yakalanıp suçunu itiraf ettikten sonra, bir gece yarısı Sezen Öz, emniyet 
        müdürlüğüne çağrıldı, yüzleştirilme yapılacaktı. Çiftçi, pişman olduğunu söyledi 
        Öz'e. İfadesinde ise suç ortaklarını açıkladı: Eski Ankara Ülkü Ocakları İkinci 
        Başkanı Hüseyin Demirel ve Muzaffer Üstünel 'i öldürmek suçundan hakkında gıyabi 
        tutuklama kararı bulunan Hüseyin Kocabaş . Çiftçi talimatı bu iki kişiden 
        almıştı, cinayette kullandığı 14'lüğü ise Hüseyin Demirel vermişti. Silah, Zafer 
        Üstünel isimli bir öğrencinin öldürülmesinde de kullanılmıştı ve Hüseyin Kocabaş 
        bu cinayetten hüküm giymişti.1 No'lu Ankara Sıkıyönetim Mahkemesi Çiftçi için 
        idam hükmü verdi, ancak bu hüküm tam dört kez bir üst mahkeme tarafından 
        bozuldu. 
        Son kararda İbrahim Çiftçi için dördüncü kez idam, Hüseyin Kocabaş içinse 12 yıl 
        hapis cezası verdi. Silahı sağlayan Hüseyin Demirel ise hiç yakalanamamıştı. 
        Bugün de bu kişinin kim olduğu saptanamadı... Dördüncü karardan sonra tuhaf bir 
        değişiklik yaşandı, daha önce hep idam isteminde ısrarlı olan başsavcılık, bu 
        kez dosyanın ceza genel kuruluna gönderilmesini sağladı. Ceza genel kurulu, usul 
        açısından bozma isteğiyle önüne gelen dosyayı hukuk dışı bir tavırla esas 
        açısından bozup sanığın tahliyesine karar verdi. Sıkıyönetim Mahkemesi daha 
        fazla direnemedi, nihai karar dosyaya şöyle işlendi: 
        ''Sanık Çiftçi'nin Doğan Öz'ü taammüden öldürdüğü mahkememizce sabit 
        görülmüştür. Ancak Askeri Yargıtay Ceza Daireler Kurulu kararına 
        direnilemeyeceğinden, sanığın beraatine...'' 
        Tahliye kararını duyan Çiftçi de şaşkına dönmüştü, ''Hayır'' diye bağırıyordu 
        ''Beni öldüreceksiniz, çıkmıyorum'' . İbrahim Çiftçi, 9 Ocak 1985'te serbest 
        bırakıldı. Daha cezaevinden çıkar çıkmaz ödüllendirilmiş, İLKSAN'a müdür olarak 
        atanmıştı. Devletten ihaleler alan bir işadamına dönüştü sonra. Susurluk 
        olaylarıyla ilgili kendisiyle bir söyleşi yapılan Çiftçi, ''Bizi kullandılar'' 
        demişti. 
        Doğan Öz cinayetinin hukuka uygun bir sona ulaşmaması Öz ailesini bir karar 
        almaya yöneltti. Artık anma düzenlenmeyecekti, kendilerine rağmen yapılan 
        anmalara katılmayacaklar, tek bir güne sığdırılan vicdan aklamalarına ortaklık 
        etmeyeceklerdi. 
        
        
        
        
