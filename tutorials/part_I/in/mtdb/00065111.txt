                       
        BÜTÜN DÜŞLER 'NAZLI'DIR
        Attilâ Şenkon
           1998
           
             ROMAN
                   
        Aramızdaki sehpaya konmuş gümüş bir çerçeveden Marilyn Monroe hınzır hınzır gülümsüyordu bana. Onun, İlbank bloklarındaki çalışma evinde özel bir Marilyn odası bile olduğunu duyduğumdan baş köşedeki bu resime fazla şaşırmadım.
        Çantamdan çıkardığım Her Gün Perşembe Olsayı uzattım ona. Teşekkür ederek aldı. Merakla sayfalarını karıştırmaya başladı. Kitabın, ilk dostum anneanneme adanmış olması, birbirimize çabucak yakınlaşmamızı sağlayan ortak noktalardan yalnızca biriydi.
        Bir süre, garip bir tutkuyla bağlı olduğumuz Ankara'dan konuştuk. Yaşamlarımıza sokak sokak sokularak bir tür bağımlılık yaratmıştı. İkimiz için de çok derin anlamlar taşıyordu kent.
        Annesi, babası, kardeşi, bütün ailesi İstanbul da yaşıyordu. İlk, orta ve lise eğitimini de yine orada tamamlamıştı. Sonra ani bir kararla, üstelik Hukuk Fakültesini de yarım bırakarak, anneannesinin yanına gelip Ankara'ya yerleşmesinin nedenini merak ediyordum. Sanki kırk yıllık dostmuşuz gibi koyulaşan sohbetten cesaret alıp sordum,
        "İstanbul'dan neden ayrıldınız?"
        "İlk aşk," dedi. "İlk düş kırıklığı. Anlatmamı ister misin?"
        "Sizi üzmeyecekse dinlemek isterim."
        "O zamanlar çok etkilemişti beni. Yıllar geçti üstünden. Artık üzmez."
        Bir sigara yakıp anlatmaya başladı.
        Ege'ymiş adı. İlk yirmilerindeymiş. Belmondo'ya benzeyen bu delikanlı baştan aşağı siyahlar giyinirmiş hep. Galatasaray Lisesinin son sınıfına, bir balığın ağa takılması gibi takılıp kalmış. Zamanın entellerindenmiş. Sanata, özellikle Fransız edebiyatına düşkünmüş. Rimbaud'yu, Baudelaire'i, Kafka'yı severmiş en çok.
        "Varlık'ta yayımlanan iki öykümü okumuş," diye devam etti. "Nasıl olduysa Arnavutköy Kız Kolejine gelip buldu beni. Yazdıklarımdan çok etkilenmişti. Sait Faik'ten izler taşıdığımı söylüyordu. Yazdıklarımı anlamıştı ama, beni hiçbir zaman anlayamadı ne yazık ki. Renkli, geniş bir çevresi vardı. Attilâ İlhan'ı, Yüksel Arslan'ı ve geceyi tanıdım onunla."
        Evden kaçıp Kalamış İskelesinde Ege ile buluştuğu yaz gecelerini anlatırken, sesi on sekiz yaşında yaşanmış o tertemiz aşkın heyecanıyla titriyordu.
        Ay ışığında basamaklara oturur, denizi, yıldızları seyrederlermiş uzun uzun. Geceleri kendisine aşk şiirleri okuyan romantik sevgilisinin, gündüzleri de Meltem adlı başka bir kızla birlikte olduğundan haberi yokmuş henüz. Ege'nin uykusuzluğu, halsizliği bundanmış meğer.
        İçki alabilmek için anneannesinin armağan ettiği Rus montürlü pırlanta yüzüğü Beyoğlu'nda bir emanetçiye verebilecek kadar çok sevdiği Ege'nin, Meltem'le olan ilişkisini öğrenince yıkılmış. Yalanla, iki yüzlülükle ilk karşılaşmasıymış bu. Büyük bir sarsıntı geçirmişse de, toparlanması fazla uzun sürmemiş.
        Moda Parkında buluşacakları bir gün, Meltem'i de arayarak oraya çağırmış. Birini sabah, ötekini akşam idare ettiği iki sevgilisini öğlen zamanı yan yana karşısında bulunca ne yapacağını bilememiş Ege. Sıcak bir ilk yaz günüymüş. Yeni açmakta olan çiçeklerin üzerinde arılar uçuşuyor, insanlar ellerinde vişne, kaymaklı Koço dondurmalarıyla geziniyor, deniz kulübünde vals müsetteler çalınırken, aşağıda Moda Plajında plaj güzellik kraliçesi seçiliyormuş.
        "Yeni uyanan doğanın etkisiyle her şey, herkes cıvıl cıvıldı. Benimse hayatımın üzerinden tren geçiyordu. Üzüntümü belli etmemeye çalışıyordum. Sahneyi terk etmeye hazırlanan bir aktris gibiydim. Zekâm şahlanmıştı sanki. Espriler yapıyor, kurnaz hamlelerle Meltem'i yavaş yavaş mat ediyordum. O gece, Ege telefon edip yazdıklarımdan sonra bu kez de zekâma hayran olduğunu ele veren sesiyle böyle bir şeyi neden yaptığımı sordu. Meltem'le ayrılmışlar. Zaten aralarında benim düşündüğüm gibi ciddî bir şey de yokmuş. İnanmaya o denli hazırdım ki, bağışlayıverdim onu. İlişkimiz, yalan söylediği ortaya çıkana dek eski coşkusuyla birkaç ay daha sürdü. Beni ve Meltem'i hâlâ birlikte idare ettiğini öğrendiğimde, onarmaya çalıştığım yüreğim tuzla buz oldu yeniden. O günlerde Yeni Melek sinemasında Susie Wang'ın Dünyası oynuyordu. Bir bilet alıp sinemaya girdim ve Hong Kong'ta geçen film boyunca karanlıkta hıçkıra hıçkıra ağladım. Göz yaşı yerine, turşu suyu gibi acı bir sıvı boşalıyordu içimden.  Susie Wang'unkine değil, yıkılan kendi dünyama ağlıyordum aslında. Bir gün ne yapıp edip Uzak Doğu'ya gitmeye o gün, orada karar verdim. Akşam yine telefon etti Ege. Yeni yalan tuzaklarına düşmemek için sesini duyunca telefonu hemen kapattım. Ben kapattıkça tekrar arıyordu. Vazgeçmeye hiç niyeti yoktu anlaşılan. O sinirle telefonun fişini çekmek için kabloya nasıl asıldıysam duvarın yarısı elimde kaldı. Gece direndiysem de, ertesi gün yine teslim oldum ona. Bu ilişki, "Onu bıraktım sana geldim", "Seni bıraktım ona döndüm" sözleriyle uzayıp gitti. Baktım olacak gibi değil, bana yaptığını yapıp onu bir başka erkekle kafa kafaya tokuşturmaya karar verdim. Hukuk Fakültesinde beni beğendiğini hissettiğim Savaş adında bir çocuk vardı. Savaş'a, Ege ile buluşacağımız bir gece, aynı saatte ve aynı yerde randevu verdim. Çok merak etmeme karşın, balık pazarındaki Lefter'in Meyhanesinde bu iki erkek arasında o gece neler geçtiğini hiçbir zaman öğrenemedim ne yazık ki. Çünkü randevu saati geldiğinde, ben, Ankara'ya hareket eden gece treniyle bir daha geri dönmemek üzere İstanbul'u terk ediyordum."
        Anlattıklarından çok, anlatım biçimi etkilemişti beni. "Hafıza-ı beşer nisyan ile malûldur" sözünü yalanlayan müthiş bir belleği vardı. Yıllar öncesini bugüne aktarırken bulup çıkardığı ayrıntılara hayran kaldığımı söyledim.
        "Yaşadıklarımı, özellikle beni çok etkileyen olayları asla unutmam," dedi. "Geçmişi böylesine taze tutabilmemde kasetlerin de yardımı oluyor elbette."
        "Kasetler mi?"
        "Evet, kitaplıkta gördüğün video kasetlerinde yaşamımdan kesitler var. Kimin çektiğini ben de bilmiyorum. Gizli kamera ile kaydedilmiş olmalılar. Bana bu işte kaderin parmağı varmış gibi geliyor. Zaten başka pek çok olayı da kader diyerek kabullenmiyor muyuz? Dilersen kasetleri izleyebilirsin."
        Üzerlerinde yazı bulunmayan kasetlerden rast gele seçtiğim birini videoya yerleştirdim.
        Önce, elindeki reçelli bir dilim ekmeği, kapağını güçlükle kaldırdığı piyanonun içine atan küçük bir kız belirdi ekranda. Ardından, görüntü kısa bir süre için kayboldu. Ekran yeniden aydınlandığında, küçük kız piyano dersi almaktaydı. Askılı, pilili ekose bir etek, dantelli bluz, dizine kadar beyaz çorap ve siyah bantlı rugan ayakkabılar giymişti. Saçında gül biçiminde tafta bir kurdele vardı. Küçük kızın isteksizliği hemen anlaşılıyordu. Tuşlara o kadar uzun aralıklarla dokunuyordu ki, bütünleşip bir ezgiye dönüşemiyordu notalar. Görüntü net değildi. Özellikle piyano hocasının yüzünün yakından çekildiği bölümler neredeyse tamamen silinmişti.
        "Burası, Kızıltoprak'taki ahşap köşkün piyano odası. Ailemin, sanat yönümü geliştirmek için tuttuğu piyano hocasını hiç sevmezdim. Huysuz, asabî bir kadındı ve yeteneksiz olduğumu her fırsatta yinelemekten zevk alırdı. Adını ve yüzünü hatırlamamamın nedeni bu olmalı. Bir gün ders sırasında, tuşları örten kapağı usta bir hareketle parmaklarına düşürünce ağlayarak kaçmış, piyano maceram da böylece sona ermişti. Hoca kaçtıktan bir süre sonra piyanonun içinden garip tıkırtılar gelmeye başladı. Ben, hocanın hayaleti piyanoya girdi diye tutturmuştum. Büyükler, böyle bir şeyin saçmalığını bana kanıtlayabilmek için duvara dayalı duran piyanonun arkasını açtıklarında kedi kadar bir fare fırlamıştı dışarıya. Benim reçelli ekmekler hayvana yaramış anlayacağın. Münire Halama ait o güzelim piyanonun yok pahasına elden çıkarılışına, aklıma geldikçe hâlâ üzülürüm."
        Sehpanın üzerinde duran uzaktan kumandayı alıp kaseti görüntülü olarak ileriye sardı. Tülden elbiseler giyinmiş küçük balerinler, elindeki sopayı yanlış yapanların bacaklarına indiren Madam Arzumanova adlı Rus hocalarının idaresinde gözlerimizin önünden çabuk çabuk, uçuşarak geçtiler.
        "Sopanın acısını bacaklarında en çok hisseden çocuk bendim. Baleye karşı da bir yeteneğimin olmadığı kısa sürede ortaya çıktı. Piyano, bale derken bu arada ilkokula başlama yaşım da gelmişti. Beni okula göndermeye bir türlü kıyamayan babam Lütfullah Bey özel hocalar tuttu. Birinci sınıfı evde, cam bir fanus içinde okudum. İkinci sınıfa geçtiğim yıl, Ankara'ya anneannemin yanına gitmiştim. Anneannem beni Sarar İlkokuluna kayıt ettirdi. Okulun ilk günü, ne denli yalnız bir çocuk olduğumu anladım. Müthiş bir dünyanın kapıları açılmıştı. Her şey bir Fellini filmi gibiydi. Anneanneme sabaha kadar arkadaşlarımı, okulda yaşadıklarımı anlatıyordum. Bir gün sınıf öğretmenimiz Neriman Hanım karla ilgili bir kompozisyon yazmamızı istedi. Herhalde altı yedi satırlık bir şeydi yazdığım. Okuduğu zaman çok etkilendi Neriman öğretmen ve görüşmek için ertesi gün anneannemi okula çağırdı. Kompozisyon bana sınıfta defalarca okutturuldu. Nihayet benim de yetenekli olduğum bir konu bulunmuştu. Yani yazarlık serüvenimin ilkokulun ikinci sınıfında yazdığım o kar kompozisyonu ile başladığı söylenebilir. Üçüncü sınıfı İstanbul'da, özel hocalarla yine evde okuduktan sonra bir arkadaşının babama "Lütfullah, bu çocuğun sınırsız bir düş gücü var. Sen bunu okuldan mahrum etme," demesi üzerine Şişhane Yokuşundaki Evliya Çelebi İlkokuluna yazdırıldım bu kez. Evliya Çelebi İlkokulun 4-B sınıfı da bambaşka bir dünyaydı. Kasımpaşa'nın, aynı sınıfta okuya okuya başı dönmüş, sakalı bıyığı çıkmış, sigara içen, kumar oynayan, yaşı benden çok büyük esnaf çocuklarıyla doluydu. Recep Gökgöz de onlardan biriydi. Sıfıra vurulmuş saçları, balığa benzeyen patlak gözlerini iyice irileştirirdi. Babamın odacısı Selahattin her öğlen salamlı bir sandviç getirirdi bana. "Bakın, bakın domuz eti yiyor," diye bağırırdı Recep. Bu yüzden, sandviçimi bir köşede gizlice dişlerdim. Sınıfta iki tane Osman vardı. Sütçünün oğlu olan Osman Nuri her derste uyurdu. Yaşar öğretmen cetvelle kafasına vurunca uyanır, mahmur mahmur çevresine bakardı. Burnunun tek deliğinden sarkan sümük hep aynı yerde durur, boynuna astığı ipli silgiyle birlikte sağa sola sallanırdı. Osman Alanyalı ise, gözlüklü, kısa boylu bir varsıl çocuğuydu ve benim ilk beğendiğim erkekti. Aşkı şöyle tanımlıyordum kendi kendime. "Aşk, kocaman, beyaz kuş tüyü bir yastığa Osman'la birlikte baş koymaktır." Okul çıkışı eşkom, yani sıra arkadaşım Gülay Üçdal ile Şişhane Yokuşunun başındaki Lohusa Kadı Türbesine gider, sandukayı görüp şöyle bir titredikten sonra dileklerimizin olması için duvarına taşlar yapıştırırdık. Osman'ı kaç taşla türbenin duvarına yapıştırmıştım kimbilir. Ne kadar tuhaf, hayatımda bütün arkadaşlarımı defalarca gördüm de, şu Osman'a bir daha rastlamadım. Aradım ama kasetlerde de bulamadım onu. Kaderin oyunu işte. Bizim Osman'ı kaydetmemiş. Ne yaparsın?"
        İçerdeki odada telefon çalmaya başlamıştı. Salondan çıkarken,
        "Sen bu arada kaseti başa sarıp bebekliğimi izle istersen," dedi. "Beni kendi çocuğu gibi seven, sahiplenen, tehlikeli bir şizofren olduğu ise sonradan ortaya çıkan ilk bakıcım Refiye Hanım, Irak'ta sefirelik yapmış olan anneannemin orada tanıdığı Arap dadım deli Nuriye, sonra bana çiğnek dediği pirzolaları pişiren Pesent Hanımla ilgili görüntüler vardır bu kasetin başında."
        Kaset başa sarılırken garip bir ses duydum. Videodan değil, yanındaki antika yazı masasından geliyordu ses. Yaklaşıp dikkatle dinlediğimde çekmeceye kapatılmış birinin bana seslendiğini anladım. Merakla araladım çekmeceyi. Saçları iki yandan örgülü genç bir kız, siyah beyaz bir fotoğraftan ürkek ürkek yüzüme bakıyordu. Oturduğu çalışma masasının üzerinde birkaç kâğıt ve bir saksı kurdele çiçeğinden başka şey yoktu. Giyimi son derece sadeydi ve hiç makyaj yapmamıştı. Bir süre bakıştıktan sonra,
        "Tanıyamadın değil mi?" dedi. "Haklısın. Az önce konuştuğun Nazlı ile en ufak bir benzer yanımızın olmadığını ben de biliyorum. İçimi, dışımı yenileyip baştan yarattı beni. Çok da başarılı oldu üstelik. Eline sağlık."
        "Aman tanrım. Konuşan bir fotoğraf..."
        "Bunda şaşıracak ne var? Yalnız ben değil, bu evdeki her şey konuşur. Şöminenin üzerinde duran şu çenesi düşük kuru kafayı görüyor musun? Benden de gevezedir o."
        Başımı çevirip şömineye baktım. Kuru kafa, çenesini tıkırdatarak "merhaba" dedi bana. Ne ilginç, ne renkli bir evdi burası. Düş ustasının büyülenerek okuduğum kitaplarından birinin içine düşmüş, sayfaların arasında dolaşıyordum sanki. Kuru kafayı gülümseyerek selamladıktan sonra çekmecedeki fotoğrafa döndüm yeniden.
        "Sıranın, devlet dairesindeki maceralara geldiğini anlayınca dayanamayıp seslendim. O günleri sana en iyi ben anlatabilirim. Zaten çekmecede iyice sıkılıp bunalmıştım. Biraz içim açılır. Şimdi rica etsem beni çıkarıp şöyle ferah bir yere koyabilir misin?"
        Pencerenin önündeki saksıların arasına, sokağı ve beni birlikte görebileceği bir açıyla yerleştirdim onu. Kar manzarası hoşuna gitmişti. Ara sıra sokağa göz atarak anlatmaya koyuldu.
        "Anneannemin yanına yerleşip Ankara'da onunla beraber yaşamaya başladıktan bir süre sonra, artık kendi paramı kazanmaya karar verdim. Turizm ve Tanıtma Bakanlığının memur almak için bir sınav açtığını gazetede okumuştum. Başvurdum ve yüzlerce adayla birlikte sınava girdim. İki kişi kazandı. Bunlardan biri de bendim ve mütercim radyo dinleyicisi kadrosuyla işe alındım. Fakat bürokrasiyi hiç bilmiyordum. Yaşamımdaki pek çok şey gibi, memuriyet hayatına da fazla düşünmeksizin dolu dizgin atıldım. Bu bana çok güzel bir şey gibi geliyordu. Sınavı kazandığımı öğrendiğim günün akşamı eve konuk olarak gelen yakın akrabamız Düsseldorf Başkonsolosu Refik İleri sevincimi görünce şaşırmış ve bana "Evladım, sen deli misin, devlet memurluğundan daha kötü bir şey olabilir mi, sen buna niye seviniyorsun?" demişti. Ne demek istediğini işe başladığım ilk gün anladım. Kendime mazbut bir kılık seçmiştim. Üzerimde siyah düz bir etek, beyaz bir gömlek, siyah önden düğmeli bir ceket ve uzun örgülü saçlarımla Sıhhiye'deki şimdi İş ve İşçi Bulma Kurumu olan dört katlı binaya gittim. Turistik gösteri ve törenler bölümüne verilmiştim. Küçük bir masam vardı. Zar zor bir de kül tablası edinmiştim. Öğlene doğru şube müdürü maariften gelme Raif Bey beni yanına çağırttı. Elime tutuşturduğu hindi tüyü süpürgeyle odasının tozunu almamı istedi benden. Şubenin, sabah tanıştığım ve kül tablasını ele geçirmemde bana yardımcı olan bir odacısı vardı. Temizlik işini Çingene kırması Güdüllü Sefer dururken neden benim yapmamı istediğini anlayamamıştım. Çok garibime gitmekle birlikte bozuntuya vermeden, Raif Beyin masasının, sümeninin, klasörlerle dolu dolabının tozunu aldım. Fakat bu olay üzerimde büyük bir etki bırakmış olacak ki, o günden sonra evde daima hindi tüyünden yapılmış bir süpürge bulundurdum. Öğleden sonra Raif Bey bu kez masama gelip önüme mor bir iki buçukluk atarak bakkaldan kendisine bir sigara almamı istedi. Sanki önüme bomba atılmış gibi oldum. Yine hiçbir şey söylemeden gidip karşı büfeden Raif Beyin sigarasını aldım. Saat beşe kadar zor bekledim. Eve ulaşana dek kendimi tuttuysam da, içeriye girer girmez hüngür hüngür ağlamaya başladım. Halimi görünce önce korkan, anlattıklarımı dinledikten sonra ise üzülen anneannem, "Yavrum hiçbir mecburiyetin yok.""
        
        
        