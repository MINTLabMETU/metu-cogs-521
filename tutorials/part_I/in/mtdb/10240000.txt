                       
        
        
                
             haber
                   
        Hukuk Dili Üzerine 
              Prof. Dr. Aydın AYBAY Maltepe Üni. Hukuk Fak. Dek. 
              Hukuk dili denince, kuşkusuz, önce yasaların dili kastedilir. Yurdumuzda, 
              Cumhuriyet döneminin ilk yıllarında, yeni yasalar yapılırken, bu konuda 
              belli ölçüde özen gösterilmiş olmasına karşın, Cumhuriyet öncesi yasa dili 
              olan Osmanlıca' nın etkisinden kurtulunmamıştı. Bunu doğal saymak gerekir. 
              1926 yılında yürürlüğe giren ve ''halkçı yasa'' olduğu savı ile İsviçre 
              Medeni Yasası'ndan çeviri yoluyla alınarak hazırlanan ''Türk Kanun-ı 
              Medenisi'' , daha adındaki tamlamadan başlayarak, birçok kuralında hâlâ 
              ''Osmanlıca konuşuyordu'' . Yasada şöyle sözler vardı: ''Bir hakkın sırf 
              gayrı ızrar eden suiistimalini kanun himaye etmez'' (m. 2/II); 
              ''Hısımlığın derecesi nesillerin adedi ile taayyün eder" (m. 17/I) ... 
              "Çocuğun servetinde ve keyfiyet-i temniyyesinde ehemmiyetli bir tebeddül 
              husule geldiği takdirde'' (m. 279) vb. Ayrıca, ''ıskat'', ''beyyine'', 
              ''istida'', ''muktazi'', ''mahkeme-i asliye'', ''müteveffa'', ''iştirak'', 
              ''sukut'', ''sükût'' gibi sözcükler sık sık kullanılmıştır. 1926'da Medeni 
              Yasa'nın Meclis'teki görüşmeleri sırasında evli eşlerden ''zevc-zevce'' 
              olarak söz eden bölüme karşı çıkan bir milletvekilinin ''Halkçı kanun 
              yapıyorsak, buna halk karı-koca der'' itirazı üzerine yasaya bu sözcükler 
              konmuştur. 
              Medeni Yasa ile yine o yıllarda hazırlanan ''Köy Kanunu'', ''Belediye 
              Kanunu'' gibi uygulanması geniş halk kesimlerini ilgilendiren yasalarda, 
              bu ''dil duyarlığı'' gözlemlenmektedir. Buna karşılık yine o yılların 
              ürünü olan Ticaret Yasası, Yargılama Yasası gibi yasalarda kullanılan dil 
              ağdalı bir Osmanlıca'dır. (Örnekler: Türk Ticaret Kanunu m. 2 ''Merakib-i 
              bahriyye bey ve şirası (deniz araçları alım satımı)''; HUMK. m. 440/1 
              ''Zat-ı hükme müessir itirazatın meskûturanh bırakılması (Hükmün özünü 
              etkileyecek itirazların yanıtsız bırakılması)''... 
              Benim kuşağımın hukuk fakültesi öğrencisi olduğu dönemde (1949-1953) 
              yasalarımızın dili böyle idi. Doğal olarak kimi hükümleri anlamakta 
              zorlanırdık. Ticaret Yasası'ndaki ''hileli itilaf'' sözcüğünü hileli 
              ihtilaf'' sanıp, kullanıldığı yere göre buna bir anlam veremeyenler bile 
              vardı. Hocalarımızın bir bölümü bu zorlanmalarımızı hiç umursamadan, 
              anlatır, yazar-çizerlerdi. Bir hocanın, iki şeyi karşılaştırırken, 
              durmadan ''tevern'' (ikiz=eş) dediğini anımsıyorum. Bir başkası da 
              yasadaki ''mahfuz hisse'' (saklı pay) terimi yerine ''hisse-i mahfuza'' 
              der dururdu. ''Evvela, saniyen, salisen'' diye başlayıp, bunların ardından 
              ''dördüncü olarak'' diyen de o hoca idi. 
              Daha biz öğrenci iken hukuk dilinde Osmanlıca'yı bırakıp, Türkçeleştirme 
              akımı başlamıştı. Bunun öncüsü -bildiğim kadarıyla- büyük hocamız Hıfzı 
              Veldet Velidedeoğlu olmuştur. Ama, şunu da eklemem gerekir: Birkaç tutucu 
              dışında, İstanbul Hukuk Fakültesi'nin çoğunluğu oluşturan öğretim üyeleri 
              konunun önemini kavramışlardı. Bu konuda öğretide izlenen ''yenileşme'' 
              akımı, bir süre sonra yasama ve yürütme organlarını da etkiledi. Yukarda 
              verdiğim örneklerdeki sözler ve sözcükler artık yürürlükteki yasalarda ya 
              da öteki düzenlemelerde yer almıyor. Bunu, çok olumlu ve güzel bir gelişme 
              olarak; Türkçemizin utkusu (zaferi) olarak karşılamamız gerekir. 
              Ne var ki, her şeye olduğu gibi, dil olgusuna da sanki bu, kendi yaşamları 
              ile başlamış bir süreçmiş gibi bakanlar var. Bunlar Tanzimat'tan başlayıp 
              Cumhuriyet döneminde olgunlaşan değişim ve yenileşme ile ilgili oluşumdan 
              bütünüyle habersiz gibiler. Özellikle Batı'dan yeni bir söz ya da sözcük 
              gelince, buna hemen yapışıveriyorlar. Çarpıcı örnek olarak ''ekran'' 
              (Fransızca kökenli), ''tivi'' (İngilizce kökenli) gibi sözcükleri 
              anımsayabiliriz. Vaktiyle ''fortrag'' olarak kullandığımız terimi (Alman 
              kökenli), bugün ''brifing'' e (Amerikan kökenli) çevirip kullananlar da 
              aynı takımdır. Daha da kötüsü, yeni bir yabancı söze ya da sözcüğe Türkçe 
              karşılık ararken, çoktan terk edilmiş Arapça- Farsça sözleri kullanmaya 
              kalkışanlardır. Geçenlerde bilimsel bir toplantıda bunun bir örneğine 
              rastladım: Yirmili yaşlarda olduğunu tahmin ettiğim genç bir insan, 
              bildirisini okurken, durmadan ''Avrupa Birliği Müktesebatı'' diyordu. 
              Merak edip ''müktesebat'' sözcüğü ile neyi anlattığını sordum. Meğer bu 
              epey yaygın olarak kullanılmakta imiş ve birtakım kişilerce Fransızca bir 
              sözcüğün karşılığı olarak ''icat ve imal'' edilmiş. Yıllar süren bir 
              çabadan sonra, ''iktisabı'', ''kazanma ya da edinme'' ile; ''müktesep 
              hakkı'', ''edinilmiş hak'' ile Türkçeleştiren hukuk diline, Arapça ''ksb'' 
              kökünden geldiği düşünülen bu garip sözcüğü kimin sokmaya çalıştığını 
              bilmiyorum. Arap'a söyleseniz (büyük bir olasılıkla) anlamını 
              çıkaramayacağı ''terimi'' , kökünü, ( ''sülâsi'sini'' ) bilmesi bir yana 
              doğru dürüst söylemesi (telâffuz etmesi) bile olanaksız olan genç 
              insanlara ''dil züppeliği'' yapsınlar diye belletmenin yanlışlığını 
              açıklamaya gerek yok sanırım. Bu züppeliğin bir örneği de bir süre önce 
              ''asgarî müşterekler'' diye ortaya atılan sözdür. Böyle bir söz 
              Osmanlıcada olmadığı gibi, 1970'lere kadar Türkçe'de de yoktur. Kimbilir 
              kim, sözcük uydurma ''şehveti'' ile bunu ortaya atmış ve birçok kişi de 
              Osmanlıca'dan geliyor sanarak, bunu sorumsuzca kullanmaya başlamıştır. 
              1970'lerde İstanbul Hukuk Fakültesi'nin Profesörler Kurulu'nda bu sözcüğü 
              kullanan ve itiraz üzerine de bunun ''galat-ı meşhur'' (ünlenmiş yanlış) 
              olduğunu savunan bir üyeye karşı, Osmanlıca ile yetişmiş bir yaşlı üyenin, 
              ''Hayır efendim; böyle bir galat söz de yoktur; uydurmayın'' dediğini ve 
              ille Osmanlıca söyleyeceklerse, bunun ancak (fasl-ı müşterek'e benzer 
              yapıda) ''asgar-ı müşterek'' olabileceğini söylediğini anımsıyorum. Sonuç 
              olarak şunu belirtmek istiyorum: Türkçenin yenileşmesi ve özleşmesi Türk 
              aydınlanma devriminin ayrılmaz bir parçasıdır. Atatürk 'ün, kendi 
              malvarlığını özgüleyerek TDK'yi oluşturması bu konuya verdiği önemin en 
              açık göstergesidir. Kendini bilen Türk aydını bu gerçeği unutmamalı ve 
              özellikle yeni kavramları karşılayacak terimleri ortaya atarken, Türk 
              dilinin yaratıcı olanaklar sağlayan sonsuz kaynaklarını kullanmaya özen 
              göstermelidir. 
        
        
        Rus gemisi, Boğaziçi Üniversitesi öğrencilerini taşıyan tekneye çarptı: 2 
              kişinin cesedi bulundu 
              Boğazda ikinci tekne kazası 
              TDİ Genel Müdürü Erkan Arıkan, kontrolsüz artan boğaz trafiğinde şehir 
              hatları vapurlarının ''slalom'' yaptıklarını söyledi. Arıkan, ''İstanbul 
              Boğazı'ndaki trafiği kontrol altına alacak bir mekanizmanın en kısa 
              zamanda oluşturulması gerekiyor'' dedi. 
              İstanbul Haber Servisi - İstanbul Boğazı'nda önceki gece Kamboçya 
              bandıralı Rus kuruyük gemisi ''Modisk 3'' , Boğaziçi Üniversitesi 
              öğrencilerini taşıyan ''Yeni Beşiktaş-2'' adlı yolcu teknesiyle çarpıştı. 
              Batan tekneden 22 kişi kurtarıldı, kaybolan 4 kişiden ikisinin cesedi 
              bulundu. Kuruyük gemisi ve teknenin kaptanı tutuklanarak cezaevine 
              konuldu. Türkiye Denizcilik İşletmeleri (TDİ) Genel Müdürü Erkan Arıkan 
              "İstanbul Boğazı'nın kaldıramayacağı kapasiteye ulaşan bu araç trafiğine 
              sınırlama getirilmesi lazım' ' dedi. 
              Üsküdar Kız Kulesi yakınlarında geçen hafta meydana gelen ve 4 kişinin 
              ölümüyle sonuçlanan tekne kazasına önceki gün yenisi eklendi. Boğaziçi 
              Üniversitesi Türk Müziği Kulübü'nün düzenlediği Boğaz gezisine çıkan 
              öğrencilerin bulunduğu Yeni Beşiktaş-2 isimli tekneye, nehir tipi Rus 
              gemisi Modisk 3, saat 00.05 sıralarında çarptı. Kaza sonrası Boğaziçi 
              Üniversitesi öğrencilerini taşıyan tekne tamamen battı. Yeni Beşiktaş 2 
              isimli gezinti teknesinde, 5'i mürettebat, 26'sı öğrenci olmak üzere 
              toplam 31 kişinin bulunduğu belirlendi. Kıyı Emniyeti ve Gemi Kurtarma 
              Müdürlüğü, Sahil Güvenlik Komutanlığı ve özel tekneler kurtarma 
              çalışmalarında 22 kişiyi kurtardı. Kazadan kurtulanlar, kaldırıldıkları 
              Şişli Etfal Hastanesi ile Taksim Eğitim ve Araştırma Hastanesi'nde 
              tedavileri tamamlandıktan sonra taburcu edildi. 
              Deniz Polisi, kaybolan tekne personeli Serkan Karaca ve Cemal Tafran ile 
              Boğaziçi Üniversitesi öğrencileri Onur Birdal ve Muhammet Ağaoğlu 'nun 
              bulunması için İstanbul Boğazı'nda çalışmalara başladı. Trol 
              teknelerindeki sonar cihazları yardımıyla su altında tarama yapan Deniz 
              Polisi, suyun dibinde görülen Serkan Karaca (22) ile öğrencilerden 
              Muhammet Ağaoğlu'nun (21) cesetlerini tekneye alarak kıyıya çıkarttı. 
              Karaca ile Ağaoğlu'nun cesetleri, Kuruçeşme sahilinde bekleyen 
              yakınlarının gözyaşları arasında Adli Tıp Kurumu'na gönderildi. Aynı 
              kazada kaybolan tekne personeli Cemal Tafran ve öğrenci Onur Birdal'a ise 
              henüz ulaşılamadı. 
              Şişli Etfal Hastanesi'ne kaldırılan batan teknenin kaptanı Yılmaz Yıldız 
              'ın tedavisinin ardından olayla ilgili olarak ifadesine başvuruldu. 
              Ukrayna'dan aldığı çelik yükünü, İtalya'ya götürmek üzere boğazdan transit 
              geçiş sırasında kaza yapan Rus bandıralı gemi de Ahırkapı açıklarına 
              çekildi. 
              Görgü tanığı 
              AA'nın haberine göre, basın mensuplarına gördüklerini anlatan, 
              Kuruçeşme'de bağlı TDİ'ye ait ''Tekirdağ'' feribotunun nöbetçi teknik 
              personeli Bülent Dizdar, balıkçı motoruna benzettiği küçük teknenin, 
              içindeki yolcularla birlikte müzik dinlemek için Laila Bar'ın karşısına 
              geçmek amacıyla manevra yaptığını ve bu sırada büyük bir gürültü 
              duyduklarını söyledi. 
              Kıyı Emniyeti ve Gemi Kurtarma İşletmeleri Genel Müdürü Hücum Tulgar, 
              akıntı nedeniyle sürüklenme olabileceğine dikkat çekti ve savcılıktan 
              gelecek talimata göre batan tekneye dalış yapılacağını belirtti. 
              Boğaziçi Üniversitesi Rektörü Prof. Dr. Sabih Tansal da tekne gezisini 
              üniversitenin Türk Müziği Kulübü'nün organize ettiğini anlatarak ''Biri 2, 
              diğeri 3. sınıf öğrencisi iki öğrencimiz maalesef kayıp. Sahil Güvenlik 
              arıyor. Umarız yüzerek karaya çıkmışlardır. Çok talihsiz bir kaza'' dedi. 
              Tutuklandılar 
              ''Modisk 3'' ün Rusya Federasyonu uyruklu kaptanı Andrey Smirnov ve Yeni 
              Beşiktaş-2'nin kaptanı Yılmaz Yıldız, akşam saatlerinde savcılığa sevk 
              edildi. Nöbetçi Cumhuriyet Savcısı Özer Kaya' nın ''Ölümle sonuçlanan 
              deniz kazasına sebebiyet vermek'' suçundan tutuklanmaları istemiyle 
              İstanbul Nöbetçi Sulh Ceza Mahkemesi'ne gönderdiği Smirnov ve Yıldız, 
              tutuklanarak Bayrampaşa Cezaevi'ne konuldu. 
              Kıyı Emniyeti ve Gemi Kurtarma İşletmeleri Genel Müdürü Hücum Tulgar, 
              İstanbul Boğazı'ndan günde 140-150 civarında geminin transit geçit 
              yaptığını ifade ederek ''Şehir hatları vapurları, deniz otobüsleri, yolcu 
              motorları, balıkçı tekneleri, gezinti tekneleri ve özel yatlar var. 
              Boğazda günlük araç trafiği zaman zaman 2 bine yaklaşıyor. Bu rakam, 
              dünyanın en büyük kanalları olan Süveyş'ten 4 kat, Panama'dan da 3 kat 
              fazladır'' dedi. 
              Slalom yapmak gerekiyor 
              TDİ Genel Müdürü Erkan Arıkan, İstanbul Boğazı'nda kontrolsüz büyüme ve 
              karmaşık yapının getirdiği riskler olduğuna dikkat çekerek deniz 
              taşıtlarının plansız ve kontrolsüz olarak boğaza çıktığını söyledi. 
              Boğazın kaldıramayacağı kapasiteye ulaşan araç trafiğine sınırlama 
              getirilmesi gerektiğini belirten Arıkan ''Gemiler, bunların arasından 
              geçerken adeta slalom yapmak zorunda kalıyor. Şehir Hatları İşletmesi'ne 
              bağlı vapurlarda görev yapan kaptanların tecrübeleri ve eğitimleri, bugüne 
              kadar kötü bir kaza olmasını engelledi. Ancak bu, böyle devam edemez. 
              İstanbul Boğazı'ndaki trafiği kontrol altına alacak bir mekanizmanın en 
              kısa zamanda oluşturulması gerekiyor'' diye konuştu. 
        
        
        Eğitimciler üniversite giriş sınavının 'fırsat eşitsizliğinin belgesi' 
              olduğu görüşünde birleştiler 
              ÖSS: Adaletsiz yarış 
              ÖSS'ye giren ''1 milyon 540 bin 405'' adaydan yalnızca ''177 bin 
              26''sının üniversitelerin lisans programlarına yerleştirilecek olması; 
              ''ÖSS'ye giren yaklaşık 1 milyon 350 bin adayın lisans programlarına 
              yerleştirilemeyeceği'' gerçeğini ortaya koyuyor. 
              AYKUT KÜÇÜKKAYA 
              Gençlere, ideallerindeki mesleğin eğitimini alma yolunu açan Öğrenci Seçme 
              Sınavı'nda (ÖSS) dün 3 saat boyunca ''ter döken'' 1.5 milyonu aşkın 
              öğrenciyi ne yazık ki umut dolu bir gelecek beklemiyor. ''1 milyon 540 bin 
              405'' adaydan yalnızca ''177 bin 26'' sının üniversitelerin lisans 
              programlarına yerleştirilecek olması; ''ÖSS'ye giren yaklaşık 1 milyon 350 
              bin adayın lisans programlarına yerleştirilemeyeceği'' gerçeğini ortaya 
              koyuyor. 
              2002-ÖSS'de 1 milyonu aşkın öğrenci umutlarını bir sonraki yıla taşırken 
              eğitim uzmanları, ÖSS'nin ''adaletsiz bir yarış'' ve ''fırsat 
              eşitsizliğinin'' belgesi olduğu görüşünde birleşiyorlar. Eğit-Der Genel 
              Başkanı Mustafa Gazalcı , ÖSS'deki adaletsizliğin 76 çeşit lisede, 
              öğrencileri değişik düzeyde yetiştirmekle başladığına dikkat çekerek 
              ''Aslında başarısız olanlar üniversite sınavını kazanamayan gençler değil, 
              ülkemizin geleceği düşünmeden beceriksizce yönetenlerdir'' diye konuştu. 
              Eğitim-Sen Genel Başkanı Alaaddin Dinçer ise ilköğretimden başlayarak 
              çocuklarımızın ilgi ve yetenekleri doğrultusunda yönlendirmeli bir eğitime 
              geçilmediği takdirde bu rakamın 2005 yılında 2-2.5 milyona ulaşabileceği 
              ve bu yığılmanın ''tam bir toplumsal patlamaya'' neden olabileceği 
              uyarısında bulundu. Üniversite Öğretim Üyeleri Derneği Başkanı Kadir Erdin 
              de ÖSS'de ilk 20 sırada yer alan okullar ile son 20 sırada yer alan 
              okulların yıllardır hiç değişmediğini belirterek ''Bu aslında fırsat 
              eşitsizliğinin en belirgin belgesidir'' dedi. 
              'Kaplumbağa ile atı yarıştırıyoruz' 
              Devlet üniversitelerinin lisans programlarında ''149 bin 549'' , vakıf 
              üniversitelerinin lisans programlarında ''17 bin 717'' , KKTC'deki 
              üniversitelerin lisans programlarında da ''9 bin 760'' kişilik öğrenci 
              kontenjanı ayrılması dün yapılan ve 1.5 milyonu aşkın öğrencinin katıldığı 
              ÖSS sınavında her 10 öğrenciden 1'inin üniversite kapısında kalmasıyla 
              ''eşanlamlı.'' ''Türk eğitim sisteminin çarpıklığını'' ortaya koyan bu 
              rakamı Cumhuriyet 'e değerlendiren Eğit-Der Genel Başkanı Gazalcı şunları 
              söyledi: ''Kaplumbağa ile atı yarıştırıyoruz. Ortaöğretimde, öğrencileri 
              iş içinde, üretim içinde yetiştirip yaşama yönlendiremiyoruz. Üstelik, 
              öğrencilerin birçoğu başarılı bile olsa, üniversitelere alınacak öğrenci 
              sayısı belli. Yüzde 10'u alındıktan sonra ötekiler başarısız damgasıyla 
              sokağa atılıyor. Bu kısırdöngü yıllardır sürüp gidiyor. 1930'larda liseyi 
              bitirenlerin yaklaşık yüzde 80'i, 1940'larda yüzde 50'si, 1960'larda yüzde 
              40'ı üniversiteye alınabiliyordu. Giderek bu oran düştü ve üniversite 
              önünde yığılmalar yaşandı. Bütçeden üniversitelere yeterli pay 
              ayrılmadığı, kaynakların bir kısmı vakıf üniversitelerine gittiği için 
              üniversiteler yeterli yatırımlara gidemiyor, öğrenci kontenjanını 
              arttıramıyor.'' 
              Tüm bunların sonucu olarak Türkiye'nin eğitimde AB ülkelerinden hem 
              nitelik hem de nicelik olarak geride olduğuna işaret eden Gazalcı, ''Yeni 
              YÖK Yasa Tasarısı'yla üniversiteler paralı yapılarak yoksul halk 
              çocuklarına temelli kapatılmak isteniyor. Üstelik, üniversiteye giren de 
              giremeyen de işsiz. Aslında başarısız olanlar üniversite sınavını 
              kazanamayan gençler değil, ülkemizin geleceği düşünmeden beceriksizce 
              yönetenlerdir'' diye konuştu. 
              Toplumsal patlama uyarısı 
              ''İlköğretimden başlayarak ortaöğretimde çocuklarımızın ilgi ve 
              yetenekleri doğrultusunda yönlendirmeli bir eğitime geçilmedikçe 2005 
              yılında bu rakamlar 2-2.5 milyona ulaşacak'' uyarısında bulunan Eğitim-Sen 
              Genel Başkanı Dinçer de ''Bu yığılma tam bir toplumsal patlamaya neden 
              olacak. Dolayısıyla sosyal devlet umut tacirliği yapmamalıdır. 
              Çocuklarımız maalesef umut taciri bir devletin mağdurları durumundadır. 
              Gerçek anlamda üniversite eğitimi veren üniversitelere girecek öğrenci 
              sayısı 50 bindir. Bu da sınava giren öğrenci sayısının yüzde 3'üdür. Bu 
              rakam Türkiye eğitim sisteminin tıkandığının bir göstergesidir'' diye 
              konuştu. 
              Üniversite Öğretim Üyeleri Derneği Başkanı Erdin ise ''ülkemizin en önemli 
              sorunlarından birinin eğitimdeki fırsat eşitsizliği'' olduğunu 
              vurgulayarak her sene tekrarlanan ÖSS'nin bu gerçeği ortaya koyduğunu 
              söyledi. ''İlk 20 sırada yer alan okullar ile son 20 sırada yer alan 
              okullar hiç değişmemektedir. Bu aslında fırsat eşitsizliğinin en belirgin 
              belgesidir'' diyen Erdin şunları söyledi: 
              ''Yan yana oturtulan iki öğrencinin hangi okuldan yetiştirildiklerini 
              bilmek onların sınavı kazanıp kazanamayacığını bilmekle eşanlamlıdır. Bu 
              tablo kader değildir. Mutlaka değişmelidir. Eğitim düzeyi ülkenin her 
              bölgesinde belirli bir seviyeye çekilmelidir ki ondan sonra hakça bir 
              sınavdan söz edebilelim.'' 
              Dün yapılan ÖSS'ye ''1 milyon 500 bin öğrenci'' nin girdiğini anımsatan 
              Erdin, bu öğrencilerden ancak yaklaşık 150 bininin nitelikli yükseköğretim 
              fırsatını yakalayacağını kaydetti. Erdin, ''Yani 10 öğrenciden biri 
              nitelikli yükseköğrenim şansına sahip olacaktır. Bu yüksek öğretim 
              konusunda bir tıkanıklığın işaretidir. Sadece üniversiteye öğrenci 
              hazırlama şeklinde sürdürülen şablon ortaöğretim mutlaka gözden 
              geçirilmeli, yükseköğretimde de politik baskılardan uzak her kasabaya bir 
              üniversite değil, bölge üniversiteleri ile yükseköğretim sorununa yeni 
              boyutlar kazandırmak gerekir. Bunun yolu da yükseköğretime daha çok kaynak 
              demektir'' diye konuştu. 
        
        
        
        
