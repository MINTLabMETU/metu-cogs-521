                       
        
        
                
             haber
                   
        Frattini: Atina ve Roma'nın dönem başkanlığının art arda olması 
              Türkiye'nin lehine 
              AB üyeliği için büyük avantaj 
              Ankara'nın AB yolunda gerçekleştirdiği reformların 'takdire şayan' 
              olduğunu söyleyen İtalya Dışişleri Bakanı Franco Frattini, Yunanistan'la 
              'Türkiye'ye destek' konusunda ortak tavır ve anlayışta birleştiklerini 
              söyledi. Frattini Kopenhag Kriterleri'nin 'bağlayıcı niteliğine' dikkat 
              çekti. 
              Baş tarafı 1. Sayfada 
              bağlayıcı niteliğini" vurguladı. 
              Yılın ikinci yarısında dönem başkanlığını devralacak olan İtalya'nın, 
              Yunanistan'la ''Türkiye'ye destek'' konusunda ''ortak tavır ve anlayışta'' 
              birleştiklerini belirten Frattini, sözlerine '' Yakış kriterlerin tam 
              olarak karşılanacağını taahhüt etti'' diyerek devam etti: ''Sorumluluk iyi 
              niyet demektir. Sorumluluk kriterlerinden geri dönüş olabileceği anlamına 
              gelmez. Bu önemli bir nokta. Şimdiye dek gerçekleştirilen reformlar 
              takdire şayan. Türkiye birkaç ay içinde çok önemli reformlar 
              gerçekleştirdi...'' 
              'Biz de hallederiz!..' 
              Ankara'da ilk kez ''Dışişleri bakanları düzeyinde'' bir araya gelen 
              ''troyka'' toplantısında ele alınan önemli konulardan biri de Avrupa'nın 
              geleceğine damga basacak olan ''hükümetler arası konferansa'' Türkiye'nin 
              katılımı meselesiydi. Mayıs/haziran aylarında çalışmalarını sona erdirecek 
              olan Avrupa Konvansiyonu ardından yapılacak konferansın, büyük olasılıkla 
              İtalya dönem başkanlığında toplanması bekleniyor. Bu nedenle Frattini'ye 
              ''Gözlemci statüsüyle konferansa katılmak isteyen Türkiye'nin bu talebini 
              karşılamak için İtalya'nın ne yapabileceğini'' sordum. 
              ''Bu 15'lerle birlikte alınacak bir karar'' diyen Frattini sözlerini şöyle 
              sürdürdü: '' Papandreu 'nun konuyu kendi dönem başkanlığında halletmek 
              isteyeceğini düşünüyorum. Aksi halde İtalya halleder. Türkiye de 
              Bulgaristan gibi hükümetler arası konferansa gözlemci olarak davet 
              edilebilir...'' 
              ''Papandreu, İtalyan dönem başkanlığı ile işbirliği yapmak istediğini 
              söyledi. Bu işbirliğinin içeriği nedir?'' şeklindeki sorumu da: 
              ''Türkiye'deki (siyasi) reformlar ve ekonomik istikrarı birlikte 
              değerlendirmek istiyoruz'' sözleriyle yanıtlayan Frattini, ''Bu işbirliği 
              ile güdülen amaç müzakerelerin açılabilmesi için Türkiye'yi tüm şartları 
              yerine getirmiş bir biçimde hazırlamak ve 2004 tarihine varmasını teşvik 
              etmektir. Türkiye ile özel dostluğu olan iki ülkenin arka arkaya gelen 
              dönem başkanlıkları bu açıdan büyük avantaj...'' dedi. 
              'İki lidere de pres...' 
              Kıbrıs konusunda fazla ayrıntıya girmekten kaçınan İtalyan Dışişleri 
              Bakanı; ''Gerek Türk, gerek Yunan tarafında soruna yakın gelecekte çözüm 
              bulma arayışı var. 'Yakın' derken bunun bir tarihi yok. Yakın yalnız 
              'yakın' dan ibaret...'' demekle yetindi: ''Hedefimiz AB'ye Kıbrıs'ın 
              birleşmiş olarak üye olması. Bu olağanüstü ve çok -ambitious- ihtiraslı 
              bir hedef. İki tarafta da işbirliği isteği var ve iki taraf da Annan 
              planını müzakere zemini olarak görüyor. Bu memnuniyet vericidir. AB ve 
              troyka olarak biz de bu tarihi fırsatı değerlendirmeleri için iki lidere ( 
              Denktaş ve Klerides ) pres yapacağız. Onlar için bu gerçekten tarihi bir 
              fırsat...'' 
              Irak savaşında ABD'ye verilecek destek konusunda AB'de çıkan ''çatlağı'' 
              da değerlendiren Franco Frattini, ''renk vermemeye'' ve ''krizi 
              küçümsemeye'' çalıştı. Aralarında Berlusconi' nin de bulunduğu sekiz AB 
              lideri tarafından savaş karşıtı Almanya, Fransa ve dönem başkanı Smitis 'e 
              haber vermeksizin imzalanan ''Bush yanlısı 8'ler bildirisini'' Frattini 
              bir ''bölünme'' değil, ''birlik ve ortak pozisyon'' arayışı olarak 
              nitelendirdi. 
              ''Tabii bu 15'ler kararı değil. AB üyesi bazı ülkelerle bazı müstakbel AB 
              ülkelerinin aldıkları bir karar'' diyerek sözlerine devam eden bakan 
              ''Ancak bu illa karşıtlık anlamına gelmiyor. Biz sadece güçlü bir mesaj 
              vermeye çalışıyoruz. O da Saddam Hüseyin 'in barışçı yollardan 
              silahsızlanmasıdır. Bu BM'nin kredibilitesini arttıran bir mesajdır'' 
              dedi. 
              Verheugen: 2004 öne çekilemez... 
              ''Troyka'' toplantısından çıkarken konuştuğum Günter Verheugen' e de 
              Kopenhag'da alınan 'randevu tarihi' nin öne çekilmesi yönündeki umutların 
              anlamlı olup olamadığını ve ''2003 hedefi üzerindeki değerlendirmesini'' 
              sordum. 
              ''Kopenhag'da verilen 2004 tarihinin öne çekilmesi söz konusu olamaz'' 
              şeklinde konuşan Verheugen: ''Ankara sadece bize, hazırlıklarını 
              (müzakerelerin açılması için önşartları) bu yıl sonunda 
              tamamlayabileceğini söylüyor... Ancak bu, Kopenhag'da alınan tarih 
              kararını değiştirmez. (Müzakerelerin açılmasına ilişkin) Karar gelecek yıl 
              alınacak. Bu artık değişmez...'' 
              'Denktaş şaka yapıyor olmalı!' 
              ''Cumhuriyet'' in sorularını yanıtlarken ''Kopenhag'dan bu yana geçen 
              süreyi de değerlendiren'' Verheugen ''Ankara'daki havayı çok umut verici 
              bulduğunu'' sözlerine ekledi ve ''Her şey bundan bir yıl önce 
              duyduklarımızın tam tersi istikamette gelişti. Kıbrıs'ın AB üyeliğinin 
              Brüksel'le Ankara arasında ciddi kriz yaratacağı iddia edilirken Kıbrıs 
              yeni bir dinamik yarattı'' dedi. 
              Bir Rum gazetecinin ''Denktaş sizin Kıbrıs sorununu bilmediğinizi 
              söylüyor. Ne dersiniz'' şeklindeki sorusuna Verheugen gülerek ''(Denktaş) 
              Şaka yapıyor olmalı!'' sözleriyle karşılık verdi. 
        
        
        Erdoğan, Denktaş'ı eleştirdi: 
              Ver-kurtul demagojisi yapılıyor 
              AKP Kurucular Kurulu toplantısında isim vermeden Rauf Denktaş'ı 
              eleştiren Erdoğan, ''Kıbrıs'ta çözümsüzlük siyasetinden fayda umanlar var. 
              Kişiye endeksli bir politikayla hiçbir zaman Kıbrıs sorununu çözmemiz 
              mümkün değil'' dedi. 
              AKP Genel Başkanı Recep Tayyip Erdoğan , KKTC 
              Cumhurbaşkanı Rauf Denktaş 'ı eleştirerek ''Kıbrıs'ta çözümsüzlük 
              siyasetinden fayda umanlar var. Hamaset ve ver-kurtul demagojisi 
              yapılıyor. Kişiye endeksli bir politikayla hiçbir zaman Kıbrıs sorununu 
              çözmemiz mümkün değildir'' dedi. 
              Erdoğan, Kurucular Kurulu toplantısındaki konuşmasının büyük bölümünü 
              Kıbrıs'la ilgili gelişmelere, Denktaş'a ve kendisine yönelen eleştirilere 
              yanıt vermeye ayırdı. Konuşması boyunca Denktaş'ın ismine değinmemeye özen 
              gösteren Erdoğan, ''adadaki taraflar'' ifadesini kullandı. 
              İsim vermeden Denktaş'ı suçlayan Erdoğan, ''Annan Planı, çözüm için bir 
              fırsattır'' diye konuştu. AB'yle ilgili eleştirilerini ima ederek 
              Denktaş'ı hedef alan Erdoğan şunları söyledi: ''Müzakerecilik adına, AB'ye 
              karşı olan anlayışları müzakerelere katacak olursak bu iş çözülür mü? 
              Halkımızın yüzde 75'i 'Girelim' diyor. Eğer egemenlik kayıtsız şartsız 
              milletinse, bu karara saygı duymak lazım.'' 
              Ada üzerinde Türkiye'nin garantörlüğünün askıya alınması veya kazanılmış 
              haklardan geri adım atmanın da söz konusu olamayacağını anlatan Erdoğan 
              şöyle konuştu: ''Çözümsüzlük siyasetinden fayda uman kimi çevreler 
              mevcuttur veya hayatları boyunca 'Çözümsüzlük çözümdür' mantığıyla hareket 
              edenler, bu durumun devam etmesini isteyebilirler. Menfaatlarının gereği 
              bunu gerektirebilir. Gerçek yurtseverlik, milli davaya sahici sadakat ve 
              güvenliğimize gerçek düşkünlük, bu konuda bir özeleştiri yapmayı zorunlu 
              kılıyor.'' 
              Diplomatik dil kullanmamasının eleştirilmesine karşı Erdoğan, ''Biz 
              statükonun dilini kullanmayacağız'' dedi. 
              ''Bu meselede kimse duyguları kabartma yarışına girmesin'' diyen Erdoğan, 
              eski Cumhurbaşkanı Süleyman Demirel 'e de isim vermeden tepki göstererek 
              şu görüşleri dile getirdi: ''Bu ülkede en üst noktalara, karar noktalarına 
              geldiniz. Soruyorum: Türkiye Cumhuriyeti'nin milli takımına, KKTC'ye 
              götürüp milli maç yaptırabildiniz mi? KKTC takımını Türkiye'ye getirip maç 
              yaptırabildiniz mi? Ama Rum yönetimine götürüp maç yaptırdınız. Bu nasıl 
              bir anlayış?'' 
        
        
        Tayyip Erdoğan, parti yönetimi ve kongrede 'tek belirleyici' haline geldi 
              AKP'de lider sultası 
              AKP'de tüzük değişikliği yapıldı. Parti yöneticileri, seçim 
              yapılmaksızın doğrudan Erdoğan tarafından atanacak. Büyük Kongre'de 
              demokratik bir yarış gerektiren 'çarşaf liste' zorunluluğu da kaldırıldı. 
              AKP Genel Başkanı Recep Tayyip Erdoğan , 
              Kurucular Kurulu'na onaylattığı tüzük değişiklikleri ile partide ''tek 
              belirleyici'' konumunu güçlendirdi. Yeni tüzüğe göre, parti yöneticileri, 
              seçim yapılmaksızın doğrudan Erdoğan tarafından atanacak ve Büyük 
              Kongre'de demokratik yarış öngören ''çarşaf liste'' uygulaması zorunlu 
              olmayacak. 
              AKP'nin kuruluş sürecinde ''demokratik ve çoğulcu'' söylemi öne çıkararak 
              ''Biz kadro partisiyiz, ortak akılla hareket edeceğiz'' diyen Erdoğan, 
              iktidardaki ilk tüzük değişikliğinde demokratik hükümleri tırpanladı. AKP 
              Kurucular Kurulu'nun dün yapılan toplantısında birkaç milletvekilinin 
              eleştirisine karşın yeni tüzük hükümleri büyük oyçokluğu ile kabul edildi. 
              Tüzük değişikliği ile getirilen düzenlemeler şöyle: 
              Merkez Yürütme Kurulu üyeleri, genel başkan tarafından MKYK üyeleri 
              arasından belirlenecek. Bu konuda MKYK'de seçim yapılmayacak. MYK üyeleri, 
              genel başkan tarafından kısmen veya tamamen istenildiği zaman 
              değiştirilebilecek. Genel başkanın seçtiği kişinin düşürülmesi ancak 
              MKYK'de güven oylaması ile mümkün olacak. Ancak bunun için de üçte iki 
              çoğunluğun güvensizlik oyu vermesi zorunlu. 
              Büyük Kongre'de ''çarşaf liste'' yerine ''normal liste'' ile seçime 
              gidilecek. Böylece genel başkanın belirlediği listenin sandığa atılması 
              yoluyla hızla seçim gerçekleştirilecek. Genel başkanın tercihi dışında bir 
              kişinin yönetimde yer alması için listeden isim çizilip, önerilen ismin 
              yazılması gerekiyor. Ancak bu kişinin seçilmesi için yarıdan fazla oy 
              alması gerekli. Bu durumda kongre delegelerinin yarıdan fazlasının belirli 
              bir ismi çizip yerine aynı ismi yazması gerekiyor ve bu koşul listenin 
              delinmesini neredeyse olanaksızlaştırıyor. Yarıdan fazlası silme veya 
              çizme sonucu boş bırakılan liste geçersiz sayılacak. Teşkilatlardaki 
              delege seçimleri de bu yöntemle yapılacak. 
              Kurucuların doğal delegelik özelliği sınırlandı. Ancak ''kongre 
              sürecinde görevi devam eden kurucu üyeler'' doğal delege olabilecek. 
              İl başkan yardımcısı, ilçe başkan yardımcısı gibi parti 
              teşkilatlarındaki yürütme kurulu üyeleri; teşkilatın yönetim kurulu 
              üyeleri arasından il veya ilçe başkanı tarafından atanacak. Yani bu 
              görevlere gelecekler için de seçim yapılmayacak. Her teşkilat başkanı 
              bölgesinde tek belirleyici olacak. 
              ''Düzenleyici işlemlere aykırılık'' gerekçesiyle parti üyelikleri 
              teşkilat başkanlığınca silinebilecek.Erdoğan, dün bu konudaki soruları 
              yanıtlarken ''Haşa... Antidemokratik olur mu? Ben değişiklikleri çok 
              demokratik buluyorum. Koskoca Kurucular Kurulu'na 2-3 tane de eleştiren 
              olsun'' diye konuştu.
        
        
        Tevhid-i Tedrisat yasası 
              TÜRBAN VE MODERNLEŞME 
              Bazı çevreler bugün de, kız öğrencilerin okullara türbanla girmesinin 
              yasaklanmasını, laik eğitime karşı sürdürdükleri savaşımın odağı haline 
              getirdiler. Onlara göre, 'türban', hem 'İslamın modernleşmesinin 
              simgesi'dir hem de inanç özgürlüğüyle ilgili bir 'insan hakkı'dır... 
              Bilindiği gibi, ''Tevhid-i Tedrisat'' yasası, gerek 27 Mayıs, gerekse 1982 
              Anayasası'nca ''Türk toplumunu çağdaş uygarlık seviyesinin üstüne çıkarma 
              ve Türkiye Cumhuriyeti'nin laiklik niteliğini koruma amacı güden'' devrim 
              yasalarının başında sayılıp, ''Anayasaya aykırılığının öne sürülmesi'' , 
              hatta ''yorumlanması'' bile yasaklanarak güvence altına alınmıştır. 
              Ama ne yazık ki, söz konusu çevreler, bu anayasal güvenceye karşın, bir 
              yandan yasanın adını böyle çarpıtarak yorumlayıp, bir yandan da ''cenaze 
              namazı kıldıracak imam bile bulunamadığı'' yaygaraları kopararak eğitimin 
              hem yeniden vakıflara devredilmesini, hem de hızla dinselleştirilmesini 
              gerçekten de ustaca başlatmışlardır. 
              Laik eğitime karşı çıkanlar... 
              Söz konusu çevreler bugün de, kız öğrencilerin okullara türbanla 
              girmesinin yasaklanmasını, laik eğitime karşı sürdürdükleri savaşımın gene 
              odağı haline getirmişlerdir, bilindiği gibi. Onlara göre, ''türban'' , hem 
              ''İslamın modernleşmesinin simgesi'' dir, hem de inanç özgürlüğüyle ilgili 
              bir ''insan hakkı'' dır. Bu nedenle, ''kız öğrencilerin okullara türbanla 
              girmelerinin yasaklanmasını bir demokratik hakkın çiğnenmesi'' olarak 
              değerlendirmekte ve ''laik cumhuriyetin, türbanı yasaklamakla bir 
              demokrasi suçu işlediğini'' öne sürmektedirler. 
              Bireyselleşme gerçekleştirilemedi 
              Unutmayalım ki, Mustafa Kemal de Sünni-Hanefi Müslümandır ve bütün Osmanlı 
              aydınları gibi Müslümanlığı çok iyi bildiğinden de kuşku duyulmasa 
              gerektir. Gene, yukarıda da değinildiği gibi, ''kamu'' sıfatı da, insanın 
              özgürleştirilmesiyle ilgili öteki kavramlarla birlikte Fransız 
              Devrimi'nden sonra yeni yeni siyasal anlamlar yüklenerek bir ''laik 
              kavram'' haline dönüşmüş, ancak toplumsal koşullarımızın elvermemesi 
              yüzünden bireyleşme gerçekleştirilemediği için, temelde zaten ilişkili 
              olduğu ''devlet'' , ''halk'' , ''toplum'' gibi kavramlarla 
              özdeşleştirilivermiştir kolayca. Oysa, daha önce de belirttiğimiz gibi, 
              ''bir toplumdaki insanların ortak duyguları, düşünceleri, çıkarları, 
              hakları, özgürlükleri vb.'' anlamındaki ''kamu'' sözcüğü, ötekilerin 
              doğrudan bütün uyrukla ilgili olmasına karşılık, salt bireyle ilgili, yani 
              ''tekil'' bir kavramdır. Kısacası, gerek ''kamu'' , gerekse ''kamu 
              yararı'' , ''kamusal çıkar'' , ''kamu görevi'' , ''kamusal görev'' vb. 
              gibi tamlamaları, doğrudan toplumla değil, aslında bireyle ilgili, daha 
              doğrusu bireyin hak ve özgürlükleriyle ilgili laik kavramlardır , 
              görüldüğü gibi. ''Devlet'' ise hiçbir siyasal anlam içermeyen salt 
              yönetsel bir terim olup, erkle birlikte örgütünü ele geçirmiş gücün 
              ideolojik niteliğinin elverdiği ölçüde insanların hak ve özgürlüklerinin 
              sağlanması ile korunmasından yükümlü ve sorumlu bir ' yönetsel düzenek' 
              tir sadece. 
        
        
        Fransız Devrimi'nin hareket noktası, bireyin kulluktan kurtarılarak 
              özgürleştirilmesiydi 
              Kamusal hak ve laiklik 
              4 Ulema ve bilim adamı 
              Ulema, Arapça âlim sözcüğünün çoğuludur. Ancak, âlimin Türkçedeki 
              karşılığı her ne kadar "bilim adamı" ise de gerek âlim, gerekse ulema 
              sözcükleri İslamiyette kesinlikle ''bilginler/bilim adamları'' anlamına 
              değil, ''Kuran'ı ve hadisleri iyi bilen Müslüman din bilgini'' anlamına 
              gelmektedir.... 
              Ana amacı bireyin kulluktan kurtarılarak özgürleştirilmesi olan Fransız 
              Devrimi'nin gerçekleştirdiği ''laik devlet'' in temel ilkesi de, bilindiği 
              gibi, meşruiyetini kutsal güçlerden, Tanrı'dan alan din devletlerinin, 
              ''teokratik devlet'' in aksine, meşruiyetin halktan sağlanıyor olmasıdır. 
              Yani, Fransız Devrimi ile laik devlet 'in ana belirleyicileri, ''birey'' 
              ile ''halk'' kavramları olmaktadır görüldüğü gibi. ''Halk'' sözcüğü de 
              zaten bir anlamda ''insan'' ın, ''birey'' in çoğuludur. Bu nedenle, 
              Fransız Devrimi'nin ürünleri olan ''Kamu Hukuku'' ve ''Kamusal alan'' 
              kavramlarının da, aslında ''umum'' , ''herkes'' , ''halk'' ile değil, 
              ''birey'' ile ilişkilendirilerek değerlendirilmesi gerektir. Çünkü, 
              ''kamu'' kavramı, salt bir devletin sınırları içinde yaşayan insan 
              topluluğu anlamını değil, örneğin ''kamuoyu'' nun Osmanlıcası olan 
              ''efkâr-ı umumiye'' (genel fikir) tamlamasından da anlaşılacağı gibi, bir 
              arada yaşayan veya yaşamak zorunda olan bu insanların ortak duyguları, 
              düşünceleri, ortak çıkarları, hakları, özgürlükleri, ortak özellikleri 
              anlamlarını da içermektedir aslında. 
              Kamusallık, laik, bireysel... 
              Nitekim İngilizce ''community'' ve Fransızca ''communauté' sözcükleri, 
              aynı zamanda ''ortaklık, birleşiklik, birliktelik'' anlamına da 
              gelmektedir, sözlüklerde belirtildiğine göre. Bir halkın bütün 
              bireylerinin aynı düşünceyi, aynı inancı, aynı çıkarı, aynı hakları ve 
              özgürlükleri savunması kesinlikle söz konusu dahi olamayacağına göre, 
              ''kamusallık'' kavramının ''halk'' ile bütünleştirilebilmesi de kuşkusuz 
              olanaksızdır. Yani, ''kamusallık'' , sanıldığının tam karşıtı, 
              ''toplumsal'' değil, ''laik'' ve ''bireysel'' kavramdır bütünüyle. Birey 
              ile ilgilidir. Dolayısıyla, kamusal olan da aslında devlet veya halk 
              değil, bireydir. 'Birey 'in kamusal haklara sahip olabilmesi, yani bir 
              anlamda kamusallaşması ise bilindiği gibi, devletin laikleştirilmesiyle 
              mümkün olabilmiştir ancak. Bu nedenle, günümüz insanı ile laik devlet 
              arasında, her ikisinin de varoluşunu ve varoluşlarının süregenliğini 
              sağlayan bir nedensellik ilişkisi vardır. Yani, ''kamusal hak'' kavramı 
              laik düzenin bir ürünüdür, laik düzenin korunması da ancak bireylerin bu 
              kamusal haklarına sahip çıkmasıyla mümkün olabilecektir. Görüldüğü gibi, 
              bireylerin , özel yaşamlarından kaynaklanan bir ''özel hakları'' , bir de 
              laik düzenden kaynaklanan örgütlenme, parti kurma, bir partiye üye olma, 
              seçme, seçilme, seçimle iktidarı değiştirme, siyasal düşüncelerini 
              serbestçe açıklama vb. gibi ''kamusal hakları'' vardır artık. Kendisine bu 
              kamusal hakları sağlayan laik düzeni de, gene bu haklarını kullanarak 
              biçimlendirdiği devlet aracılığıyla koruyabilmektedir ancak. 
              İşte bu nedenle, hem bireyin kamusal haklarıyla ilgili alanlar, hem de 
              devletin ''laiklik'' niteliğiyle ilgili alanlar ''kamusal alan'' lardır. 
              Eğitimin devletin temel görevlerinden biri haline getirilerek, bütün 
              toplumu kapsayacak şekilde yaygınlaştırılması ve laikleştirilmesi de, 
              bireyin kulluktan kurtarılarak özgürleştirilmesi savaşımının bir aşaması 
              olarak gerçekleştirilmiştir bilindiği gibi. Yani ''örgün eğitim'' kavramı 
              da laik bir kavramdır. 
        
        
              Eğitimin devletin temel görevlerinden biri haline getirilerek 
              yaygınlaştırılması ve laikleştirilmesi gerekir... 
        
         
        
        
