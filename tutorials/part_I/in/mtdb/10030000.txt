                       
        
        
                
             haber
                   
              Siyasetteki belirsizlik sürüyor. Seçim yasaları bekliyor. Her parti kendi 
              çıkarı doğrultusunda tarih açıklıyor. 
              Erken seçim telaşı 
              Tarihte anlaşamıyorlar Siyasi belirsizliğin giderek derinleştiği süreçte 
              erken genel seçimin sonbaharda yapılması büyük oranda destek görürken 
              tarih konusundaki bulanıklık sürüyor. MHP, seçimin 3 Kasım'da yapılmasında 
              ısrar ediyor. AKP ve SP ise ''seçim yasalarının değişmesi, AB 
              düzenlemelerinin çıkması ve yeni hükümet kurulması'' koşullarıyla ANAP'ın 
              daha erken tarihte seçim önerisine destek vereceklerini açıkladı. Siyasi 
              Partiler Yasası ve Seçim Yasası'na ilişkin düzenlemelerin 
              yetiştirilemeyeceği belirtiliyor. 
              İmzalar tamamlanmak üzere ANAP lideri Yılmaz, kendileri için önceliğin AB 
              reformları olduğunu belirterek azınlık hükümeti de dahil olmak üzere 
              birçok formülü destekleyeceklerini bildirdi. Meclis'in 1 Eylül'de seçim 
              kararı gündemiyle toplanması için hazırlanan çağrı metnine MHP'den 100 
              dolayında milletvekili imza attı. 110 imza sayısının bugün tamamlanarak 
              başvurunun TBMM Başkanlığı'na verilmesi bekleniyor. DYP'den sonra AKP ve 
              SP de Meclis'in olağanüstü toplanması için çağrı metinlerini imzaya açtı. 
              ANKARA (Cumhuriyet Bürosu) - DSP'den istifalarla derinleşen siyasi 
              belirsizlik sürecinde somutlaşan tek gelişim, erken genel seçimin sonbahar 
              aylarında yapılma olasılığının güçlenmesi oldu. MHP, erken genel 
              seçimlerin 3 Kasım'da yapılması önerisinde ısrar ederken AB sürecinin 
              etkilenmemesi amacıyla eylülün son veya ekimin ilk haftasında sandığa 
              gidilmesi için AKP ve ANAP arasında görüş birliği bulunuyor. SP yönetimi 
              de ''seçim yasalarının değişmesi, AB düzenlemelerinin çıkması ve yeni 
              hükümet kurulması'' koşullarıyla ANAP'ın önerisini destekleyebileceklerini 
              açıkladı. Siyasi Partiler ve Seçim yasalarının değiştirilmesi için uzlaşma 
              sağlanması ise olanaklı görülmüyor. 
              Erken genel seçimlerin sonbaharda yapılması büyük oranda netleşti, ancak 
              tarih konusundaki belirsizlik sürüyor. MHP Genel Başkanı Devlet Bahçeli 
              'nin talimatı doğrultusunda Meclis'in 1 Eylül'de seçim kararı gündemiyle 
              toplanması için hazırlanan çağrı metnine dün akşama kadar MHP'den 100 
              dolayında milletvekili imza attı. 110 imza sayısının bugün tamamlanarak 
              başvurunun Meclis Başkanlığı'na verilmesi bekleniyor. 
              Diğer partiler de kendi tarih önerilerine destek aramaya başladılar. 
              Bahçeli'nin önerdiği 3 Kasım tarihinin AB reformlarını da büyük ölçüde 
              engellediği görüşündeki ANAP ve AKP, erken genel seçimlerin 29 Eylül veya 
              6 Ekim'de yapılması için ortak hareket edebileceklerini açıkladılar. 
              ANAP Genel Başkanı Mesut Yılmaz , kendileri için önceliğin AB 
              reformlarının yerine getirilmesi olduğunu belirterek erken genel 
              seçimlerin Kopenhag Zirvesi sürecini olumsuz etkilememesi gerektiğini 
              söyledi. Yılmaz, azınlık hükümeti de dahil olmak birçok formülü 
              destekleyeceklerini bildirdi. 
              AKP ve SP de metin imzaya açtı 
              Muhalefet partileri AKP ve SP, erken seçim sürecini kendi hesapları 
              doğrultusunda yönlendirebilmek için girişimlere başladılar. SP, Meclis'in 
              1 Ağustos'ta 3 ayrı gündem maddesiyle toplanması için çağrı metnini imzaya 
              açtı. SP yönetimi, önerilerine destek aramak ve yeni hükümet oluşumuyla 
              ilgili nabız yoklamak amacıyla dün parti gruplarını ziyaret etmeye 
              başladı. 
              ANAP Grup Başkanvekili Nihat Gökbulut 'la görüşen SP Grup Başkanvekili 
              Ömer Vehbi Hatipoğlu , ''Seçim tarihi daha erkene alınmalı, yasal 
              düzenlemeler yapılmalı, AB ile ilgili yasalar çıkarılmalı veya bunu 
              çıkaracak bir hükümet kurulmasına fırsat verilmeli'' dedi. Gökbulut da 
              ''Bazı konularda ortak görüşlerimiz var. Erken seçim için Bahçeli'nin 
              önerdiği 3 Kasım tarihinin uygun olmadığı görüşünü taşıyoruz'' 
              açıklamasını yaptı. 
              Seçime 57. hükümetle gidilmesine karşı olduklarını belirten SP lideri 
              Recai Kutan , koşullarını ''Mutlaka AB yasalarını gündeme almalıyız. 
              Toplantının gündemi; seçim kararı, Siyasi Partiler Yasası, Seçim Yasası ve 
              AB uyum yasaları olmalıdır. Seçimden evvel AB ile ilgili değişiklikler 
              gerçekleştirilmelidir'' diye sıraladı 
              Erbakan beklentisi 
              Kutan, Necmettin Erbakan 'ın siyasi yasağının Şubat 2003 tarihine kadar 
              sürdüğünün anımsatılması üzerine, ''Erbakan'ın parlamentoda olmasını canı 
              gönülden arzu ederiz. Sayın Erbakan herhalde aday da olmasa, Milli Görüş 
              hareketinin başarısı için elinden gelen tüm gayreti gösterecektir'' 
              görüşünü dile getirdi. 
              AKP yöneticileri de 6 Ekim'de erken seçim kararı alınmasını öngören 
              önergeyi TBMM Başkanı Ömer İzgi 'ye sundular. 53 milletvekili ile 
              olağanüstü toplantı için yeterli sayıya sahip olmayan AKP'liler, seçim 
              kararı alınması için İzgi'den parlamentoyu 23 Temmuz'da olağanüstü 
              toplantıya çağırmasını da istediler. 
              AKP Genel Başkan Yardımcısı Abdüllatif Şener , ANAP'ın önerdiği tarihle 
              kendi önerileri arasında fazla fark bulunmadığını belirterek ANAP'ın 
              girişimini de destekleyeceklerini söyledi. Şener, AKP'nin dışardan 
              destekleyeceği ANAP-DYP hükümetiyle ilgili senaryonun anımsatılması 
              üzerine ''Bunun için Başbakan'ın görevini bırakması gerekir. Ondan sonra 
              senaryolar gündeme gelir biz de değerlendiririz'' dedi. 
              AKP'li yöneticiler, seçimden önce AB ve Seçim Yasası düzenlemelerinin 
              gerçekleştirilmesini istemenin gerçekçi olmadığını vurgulayarak bu yönde 
              ısrarları olmadığına işaret ettiler. 
              Uras: TBMM hemen toplanmalı 
              ÖDP Genel Başkanı Ufuk Uras da Seçim Yasası ve Siyasi Partiler 
              Yasası'ndaki bazı maddelere ve anayasanın 67. maddesine yönelik tadilat 
              sonucunda erken seçime gidilmesini istedi. Uras, yaptığı yazılı 
              açıklamada, Türkiye'yi krizlere sürükleyen yeni dönemlerden birinin daha 
              yaşandığını savunarak milletvekillerinin tatillerine son vermeleri ve 
              TBMM'nin hemen toplanması gerektiğini belirtti. Seçim Yasası ve Siyasi 
              Partiler Yasası'ndaki bazı maddelere ve anayasanın 67. maddesine yönelik 
              tadilat sonucunda erken seçime gidilmesi gerektiğini ifade eden Uras, 
              siyasi partilerin seçim öncesinde açıkça ittifak yapabilmelerine imkân 
              tanınmasını ve barajın indirilmesini talep etti. Uras, açıklamasında, 
              ''Anlamlı birleşime sahip olacak koalisyonların oluşmasının önü açılmadır. 
              Seçim geciktikçe, krizin ülke ekonomisine ve halka olan maliyeti daha da 
              büyüyecektir'' dedi. 
        
        
        SIFIR NOKTASI
              Hüsamettin Özkan ve Ecevit Ailesi 
              Aytekin Kotil, Bülent Ecevit 'in CHP Genel Başkanı olduğu dönemde, 1970'li 
              yıllarda İstanbul'dan belediye başkanı seçilmişti. Şimdi hayatta olmayan 
              Aytekin Kotil, yıllarca önce Ecevit ailesiyle ilgili ilginç anısını bir 
              sohbetimizde şöyle anlatmıştı: ''İstanbul Belediye Başkanı iken bir 
              resepsiyonda Ecevit ailesi ile karşılaştım. Genel başkanımı görünce haklı 
              olarak onlara yöneldim. Benim kendilerine yaklaştığımı ve elimi uzattığımı 
              görünce kafalarını çevirdiler ve beni görmezden geldiler. Ne yapacağımı 
              şaşırdım. Çünkü o ana kadar aramızda hiç olumsuz bir şey geçmemişti. Kaldı 
              ki bana kızabilirler, bazı uygulamalarımı yanlış bulabilirlerdi. Bunun da 
              yolu beni eleştirmeleriydi. Böyle düşündüm. O günden sonra bir daha Bülent 
              Ecevit ve Rahşan Ecevit ile hiç görüşemedim.'' 
              20 yıldan fazla bir süre önce dinlediğim bir öykünün sonu nasıl bitti 
              doğrusu tam bilmiyorum. Aytekin Kotil ölmeden önce Ecevit ailesi ile 
              görüşebildi mi, görüşemedi mi merak ediyorum. Ancak az çok tanıdığımı 
              sandığım Ecevit ailesinin, onunla görüştüğünü sanmıyorum. Bülent Ecevit'in 
              uzun siyasi yaşamı boyunca en yakın dostlarından bir günde, ne olduğu 
              anlaşılmaz bir şekilde nasıl koptuğuna ilişkin çok öykü dinledim. 
        
        
              12 Eylül sonrası birlikte aynı cezaevinde kalırken, bir mahkeme sonrası 
              yaptığım sohbetlerin birinde şöyle demiştim: ''Bülent Bey, bugün TV'den 
              izledim, CHP'nin her eğilim ve kanadından partinin önde gelenleri sizin 
              duruşmanıza destek amacıyla gelmişler. Çok sevindim, dışarıda 
              gerçekleşmeyen birlik bu kötü koşullarda gerçekleşiyor.'' Bülent Ecevit 
              benim bu sözlerime beklemediğim bir karşılık vermişti: ''Oral Bey, ben 
              onlarla bir daha politika yapmak istemiyorum. Duruşmalarıma gelmelerinden, 
              avukatlığımı üstlenmek istemelerinden pek de memnun değilim.'' Bülent 
              Ecevit'in Rahşan Ecevit'le cezaevindeki bir görüşme sırasında aralarında 
              şöyle bir konuşma geçtiğine tanık olmuştum: 
              ''İyi ki içeridesin Bülent, bu CHP soruşturması yüzünden evimize 
              milletvekili doluşacaktı, sen de buradaki kadar rahat savunmanı 
              hazırlayamayacaktın. Bir bakıma iyi oldu tutuklanman.'' 
        
        
              Ecevit ailesi DSP'yi de bu anlayışla kurdu. Siyasi koşullar denk geldi ve 
              DSP Türkiye'de en çok oy alan parti olarak Ecevit'i başbakanlığa taşıdı. 
              DSP bir iktidar partisi olarak yine Ecevit ailesi tarafından yönetildi. 
              Hüsamettin Özkan , Bülent Ecevit'in giderek bozulan sağlığı sırasında 
              ikinci bir başbakan gibi onun en yakınında bulundu. Fakat bir gün geldi, 
              Ecevit ailesi onunla da yollarını ayırdı. 
              Demokratik bir ülkede DSP gibi bir parti olmaz. Bu kadar içine kapanık bir 
              ailenin her şeyi belirleyebilecek bir gücü elinde tutması, Türkiye'nin 
              içinde bulunduğu siyasi ve toplumsal atmosferi de gözler önüne seriyor. 
              Düşünün toplum siyasetin dışında, parti örgütleri siyasetin dışında, 
              DSP'de ise milletvekilleri siyasetin dışında. Hiçbir temel konuda 
              fikirlerini söylemeye cesaret edemiyorlar. 
        
        
              Hüsamettin Özkan'ın istifasıyla başlayan süreç, belki de siyasi tarihimiz 
              açısından bir dönüm noktasının başlangıcını oluşturabilir. 12 Eylülcü 
              sistem çöküyor. Neresinden tutsanız elinizde kalıyor. Önümüzdeki siyaset 
              senaryolarına bakıyoruz, bunların hiçbiri doğru dürüst bir çözüm umudu 
              taşımıyor. Bir yönüyle bakarsak belki de yeni bir çözüm umudu beliriyor. 
              Bu hükümet MHP engelliydi. Demokratikleşmenin önünü tıkayan, Kopenhag 
              kriterlerinin gerçekleşmesini bloke eden tutumuyla zaten çökmüştü. Çünkü 
              bu toplum önünün açılmasını bekliyor, bu kötü duruma yol açan sistemin 
              değişmesini istiyor. 
              Bu hükümet artık bitti. MHP'nin içinde yer alabileceği bir hükümet artık 
              bir daha ufukta görünmüyor. Erken seçim mi, demokratik değişiklikler mi 
              yoksa her ikisi de mi? Bunlar olabilir. Ancak MHP'nin içinde yer aldığı bu 
              koalisyon uzun süremez. 
        
        
              Hüsamettin Özkan ve arkadaşları, sonunda bu geleneğe kuvvetli ve açık bir 
              şekilde tepki gösterdiler. Bu tepkinin erken mi olduğu, geç mi olduğu 
              tartışmasını pek anlamlı bulmuyorum. 
              Anlamlı olan iki kişilik partiye gösterilen milletvekili ve bakan 
              tepkisidir. Bir şeyler bitiyor, bir şeyler başlıyor. ''Bozulmazsa 
              düzelmez'' diye bir söz vardır. Artık bozulacağı kadar bozuldu. Şimdi 
              düzelme zamanı.        
        
        
         Başbakan, erken seçimin ekonomiyi çok daha olumsuz etkileyeceğini 
              vurguladı 
              Ecevit: İstifa etmeyeceğim 
              DYP lideri Çiller'le görüşen Başbakan Ecevit, ekonomik istikrarın devam 
              etmesi için hükümetin sürmesi gerektiğini söyledi. AB için kurulacak 
              hükümete koşulsuz destek vereceklerini belirten Çiller, erken seçime 
              gidilmesini, bunun için de Meclis'in hemen açılmasını istedi. 
              ANKARA (Cumhuriyet Bürosu) - Başbakan Bülent Ecevit , partisinin ve 
              kabinenin önde gelen isimlerinin istifasıyla tırmanan siyasi belirsizliğe 
              karşın istifa etmeyi düşünmediğini açıkladı. DYP lideri Tansu Çiller ile 
              40 dakika görüşen Ecevit, seçimin normal süresinde yapılmasını, aksi halde 
              ekonominin bundan çok daha olumsuz etkileneceğini vurgulayarak ''Hükümetin 
              devamındaki zorluğu görüyorum. Ama henüz istifa aşamasına gelmedim'' dedi. 
              Çiller ise Ecevit'e ''Size doğru bilgi verilmiyor. İşsizlik ve 
              üretimsizlik Türkiye'yi Arjantin konumuna getirir'' diyerek bir an önce 
              erken seçime gidilmesini, bunun için de Meclis'in 1-2 hafta içerisinde 
              açılmasını istedi. Çiller, AB treninin kaçmaması için de koşulsuz destek 
              vereceklerini, seçim hükümeti sürecinde de yeni hükümet formüllerine açık 
              olduklarını ifade etti. 
              Başbakan Ecevit, partisinde art arda gelen istifaların ardından hükümette 
              ortaya çıkan bunalımda anamuhalefetin nabzını yoklamak için dün 
              Başbakanlık Konutu'nda DYP lideri Çiller ile bir araya geldi. Görüşmede 
              ekonomideki ve hükümetteki kriz ele alındı. Çiller, erken seçimi koşulsuz 
              desteklediklerini, AB'ye giden yolda Kopenhag treninin kaçmaması için ne 
              gerekiyorsa yapacaklarını bildirdi. Bunun için TBMM'nin hemen açılması 
              gerektiğinin altını çizen Çiller, ''Önümüzde 1-2 hafta var. Temmuz ayının 
              sonuna kadar AB ile ilgili yasaları çıkaramazsak eylülde AB tarafından 
              yazımına başlanacak rapora Türkiye bölümü girmeyecek'' dedi. Çiller, 
              siyasi partiler ve seçim yasalarında da değişiklik gerektiğini, bunun 
              yalnızca partilerinin değil milletin beklentisi olduğunu söyledi. Seçimde 
              yüzde 10 barajının kaldırılmasına da karşı olduklarını belirten DYP 
              lideri, ''Seçim öncesinde kurulacak ittifaklara da karşıyız'' dedi. 
              Çiller, iki turlu seçim önerilerine de ''Türkiye'nin imtiyazlı azınlığın 
              kumandası altına girmemesi için destek verdiğini'' yineledi. 
              Ecevit ise ekonomideki istikrarın sağlanması için hükümetin devam etmesi 
              gerektiğini savundu. Meclis'in hemen açılmasının mümkün olmayacağını 
              belirten Ecevit, TBMM'de oluşturulacak bazı heyetler ile AB yasalarına 
              dönük çalışmalar yapılabileceğini ifade etti. Çiller, Ecevit'in ekonomiye 
              yönelik kaygılarına katılmadığını vurgulayarak ''Sayın Başbakan size doğru 
              bilgi verilmiyor. Millet yıllardır açlık içinde'' diye konuştu. 
              Türkiye'deki işsizlik ve üretimsizliğin ülkeyi Arjantin konumuna getirmek 
              üzere olduğunu vurgulayan Çiller, ''Cumhuriyet tarihinde böyle bir dönem 
              yaşanmadı. Gereken önlemleri almak zorundayız. Aksi halde sonbaharda zaten 
              daha büyük bir ekonomik bozulma geliyor'' görüşlerini dile getirdi. 
              Çiller, AB için kurulacak bir hükümete şartsız destek vereceklerini ifade 
              ederken, bu çerçevede kurulacak koalisyon formüllerine de hazır 
              olduklarını belirterek Ecevit'e açık kapı bıraktı. Çiller, görüşmenin 
              ardından gazetecilere yaptığı açıklamada, belirsizliğin aşılacağına 
              inandığını söyledi. Seçimin 3 Kasım'da da, 29 Eylül'de de olabileceğini, 
              bu konudaki önerilere açık olduklarını, ancak seçimin bir an önce 
              yapılması noktasında ısrarla durduklarını aktaran Çiller, ''Duruşumuz çok 
              net'' dedi. 
        
        
        Kanalizasyon çukuru halindeki Küçükçekmece içme suyu kaynağı olacak 
              İstanbul'a göl dayanmıyor 
        
        
              Kişi başına düşen 1400 metreküplük su ortalaması ile 6 bin metreküplük 
              dünya ortalamasının çok altında kalan Türkiye, bir çöl ülkesi olan Irak'ın 
              bile gerisinde. İstanbul'un durumu da bu tablodan çok farklı değil. Kentin 
              kısıtlı içme suyu kaynakları arasına 2003 yılında Küçükçekmece Gölü'nün de 
              katılması planlanıyor. İstanbul'un mevcut su kaynakları ise özel coğrafi 
              konum, yoğun nüfus ve kentleşme baskısı nedeniyle yok olma tehlikesiyle 
              karşı karşıya. 
              İstanbul'a içme suyu sağlayan Terkos, Elmalı, Ömerli, Alibeyköy, 
              Büyükçekmece, Darlık barajlarına bir yenisi daha eklenecek. İSKİ, evsel ve 
              endüstriyel atıksular nedeniyle içme suyu kaynağı olarak kullanılamayan 
              Küçükçekmece Gölü'nü tekrar su kaynağı haline getirmek için ''Küçükçekmece 
              Çevre Koruma Projesi'' ni hazırladı. 
              İSKİ'nin projesi kapsamında, gölü kirleten unsurlar arıtma tesisleri ile 
              yok edilecek. Proje ile gölün kuzey ve güneyinde iki adet biyolojik arıtma 
              ve deniz deşarj hattı yapılması planlanıyor. 2003 yılından itibaren 30 
              milyon metreküp kapasiteli Küçükçekmece Gölü'nün sularının bir kısmının 
              içilebilir hale gelmesinin maliyeti ise atıksu kanalları hariç 80.5 
              trilyon lira. 
              Gölün güney bölümünde yer alan telafi merkezi, sahil kuşaklama 
              kolektörleri, ön arıtma ve deniz deşarjı tesislerinin inşaatı da 
              tamamlanmak üzere. ''Doğu Küçükçekmece Kolektörleri'' nin inşaatına henüz 
              başlanmazken, ''Batı Küçükçekmece Kolektörleri'' nin de sadece ihalesi 
              yapılabildi. 
              Altınşehir Atıksu Arıtma Tesisi'nin ise yer tespiti yapıldı, tesisin 
              inşaatına başlandıktan 2 yıl sonra tamamlanması planlanıyor. Bu tesise 
              atıksu getirecek olan Sazdere, Boğazköy, Firuzköy ile Hasanoğlu-Nakkaşdere 
              tünellerinin ihale hazırlığı sürüyor. Küçükçekmece Gölü, proje halindeki 
              inşaatların tamamlanıp işletmeye açılmasından sonra kurtulabilecek. 
              Küçükçekmece Gölü, Doğal Hayatı Koruma Derneği'nin (DHKD) belirlediği 10 
              koruma alanı içinde yer alıyor. DHKD proje yürütücüsü Gökmen Yalçın , 
              Küçükçekmece Gölü'nün su havzası olmaktan çok uzak olduğuna dikkat çekerek 
              gölün ''kanalizasyon çukuru'' durumunda olduğunu belirtti. 
        
        
        
        
