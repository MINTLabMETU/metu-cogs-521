                           
             Türkiye Cumhuriyeti'nin Kuruluşu
             Faruk Alpkaya
                   
                Araştırma-inceleme
                   
        Diyarbakır mebusu Feyzi Bey, bu konuşmaya rağmen şefaat isteyerek kadınların ve damatların çıkarılmasına karşı çıkmış ve bu görüşe Trabzon mebusu Muhtar Bey de katılmıştır. Karesi mebusu Ahmet Süreyya Bey ise, eleştirileri kabul etmediğini belirtmiş ve maddede yer alan "bu hanedana mensup kadınlardan mütevellit olanların" istisna tutulmasını yanlış bulduğunu eklemiştir. Adalet Bakanı Seyit Bey, maddeye ilişkin eleştirilere katıldığını belirtmiş; Cebelibereket mebusu İhsan Bey ise tam aksine "inkılâbın adaletinin" uygulanması istemiştir. Kastamonu mebusu Ahmet Mahir Efendi Seyit Bey'in teklifine katıldığını; Denizli mebusu Mazhar Müfit Bey herkesin yurt dışına çıkarılması gerektiğini tarihî örneklerle anlatmışlar; Gaziantep mebusu Ali Cenani Bey "vatanın menfaatinin merhametsiz olmayı" gerektirdiğini söylemiştir. Yahya Galip Bey'in herkesin gönderilmesi gerektiği biçimindeki konuşmasından sonra, Niğde mebusu Ebubekir Hazım Bey'in yalnızca hanedandan doğanların yurt dışına çıkarılması; Diyarbakır mebusu Feyzi ve Trabzon mebusu Ahmet Muhtar Beyler ile Edirne mebusu Hüseyin Rıfkı Bey'in kadınların çıkarılmaması; Siverek mebusu Kadri Bey'in maddenin aynen kabulü ve Ertuğrul mebusu Fikret ve Ergani mebusu İhsan Beyler'in kadınlardan doğanların da Âli Osman kabul edilmesi yolundaki takrirleri okunmuştur: Yapılan oylama sonucu Hazım Bey'in takriri red; Fikret ve İhsan Beyler'in takriri kabul edilmiş ve maddeye son biçimi verilmiştir.
        Teklifin üçüncü, dördüncü ve beşinci maddeleri tartışılmadan kabul edilmiş, altıncı maddede yer alan "merbut cetvel"ifadesi üzerinde Seyit Bey, Afyon mebusu İzzet Ulvi Bey, Recep Bey, Yusuf Akçura Bey, İzmir mebusu Necati Bey ve İzmir mebusu Şükrü Bey'in katıldığı küçük bir tartışma yaşanmıştır. Bu tartışma sonucu, Aydın mebusu Zekai Bey'in takriri kabul edilmiş ve merbut cetvel yerine "altmış bin lirayı tecavüz etmemek şartıyla hükümetçe tensib edilecek" ifadesi konarak madde kabul edilmiştir. Daha sonra yedinci madde aynen kabul edilmiş; sekizinci madde okunduktan sonra Adliye Vekili Seyit Bey tekrar söz alarak maddenin yazılışında hukukî bir boşluk olduğunu söylemiş ve bu konuda Gelibolu mebusu Celal Nuri Bey, Gaziantep mebusu Ali Cenani Bey, Dersim mebusu Feridun Fikri Bey ve Karesi mebusu Ahmet Süreyya Bey'in katıldığı bir tartışmadan sonra Menteşe mebusu Şükrü Bey'in maddenin ilgası ve konunun bütçede görüşülmesi yönündeki takriri oylanarak kabul edilmiştir. Dokuzuncu ve onuncu maddeler gene tartışmasız; on birinci madde ise Saruhan mebusu Reşat Bey'in önerisi doğrultusunda "tespit" kelimesi eklenerek kabul edilmiştir. On ikinci madde görüşülürken Yozgat mebusu Süleyman Sırrı Bey 1. Teşrîn-i Sânî Kararı'nın fesh edildiği yönündeki takriri Recep Bey'in karşı çıkması üzerine kabul edilmemiş ve madde aynen geçmiş; on üçüncü maddenin ve kanun teklifinin tamamının kabulünden sonra celseye ara verilmiştir.
        Halk Fırkası Grubu toplantısının üçüncü celsesinde Konya mebusu Refik Bey ve kırkdört arkadaşının Şeriye, Evkaf ve Erkân-ı Harbiye-i Umumiye Vekâletlerinin ilgasına dair kanun teklifinin görüşülmesine geçilmiştir.410
         
        410 Teklif şöyledir:
        "Riyaset-i Celileye,"
        Din ve ordunun siyaset cereyanlarıyla alâkadar olması birçok mehaziri dâidir. Bu hakikat bütün medenî milletler ve hükümetler tarafından bir düstur-i esas olarak kabul edilmiştir. Bu nokta-i nazardan yeni bir hayat varlığı temin etmek vazifesini deruhte eden Türkiye Cumhuriyeti teşkilat-ı siyasiyesinde zaten muhdes olan Şeriyye ve Evkaf Vekâleti ile Harbiye-i Umumiye Vekâleti'nin ilgasına nazaran da bütün evkafın millete intikal etmesi ve ona göre de idare edilmesi tabiî bir neticedir. Binaenaleyh bervech-i ati mevaddın derakab bugün ve müstacelen müzakere olunarak kanuniyet kesbetmesini teklif eyleriz. 2 Mart 340
        
        
        Teklifin esbab-ı mucibesi okunduktan sonra, Kütahya mebusu Recep Bey, Adalet Bakanı Seyit Bey'in Hilâfet hakkında verdiği izahatın, düzeltildikten sonra basılarak dağıtılmasını teklif etmiş ve bu teklif oy çokluğuyla kabul edilmiştir. Daha sonra kanun teklifinin maddelerinin okunmasına geçilmiş ve ilk madde okunmuş ve teklifin altında imzası olmamasına rağmen yedinci madde hakkında Başvekil İsmet Paşa'nın bir teklif hazırladığı söylenerek devam eden maddeler okunmamıştır. İlk altı maddenin okunmasından sonra ilk sözü Konya mebusu Musa Kazım Efendi almış ve kanunun gerekçesinde yer alan "dinin siyasetten tecridi" ifadesine dikkat çekerek İslâm dininin ve Kuran'ın kanun olduğuna işaret etmiştir. Dinin ne olursa olsun siyaseti etkileyeceğini öne süren Musa Kazım Efendi, dinin yalnız ahiret işlerine indirgenmesine şüpheyle baktığını söylemiş ve Şeriye Vekilinin Heyet-i Vekile'den çıkarılmasına şiddetle karşı çıkmıştır. Daha sonra söz alan Eskişehir mebusu Abdullah Azmi Efendi, İslâm dininin Hristiyanlık gibi olmadığını söyleyerek "dini dünyadan ayırmanın" Hristiyanlık için geçerli olduğunu savunmuş ve Şeriye Vekâleti'nin ilerlemeye karşıymış gibi gösterilmesini eleştirmiştir. Abdullah Azmi Efendi, eski Şeriye Vekilleri olarak söylediklerinin ümitsiz çırpınma olmaktan öteye gitmeyeceğini, herkesin kararını vermiş olduğunu öne sürmüş ve "bizim diyanetimiz, Nasraniyyet olmadığı için hükümetten ayrılmamıştır, ayrılmaz ve hükümetle beraber gider" diyerek sözlerini bitirmiştir. Bu karşı çıkışlar üzerine Kütahya mebusu Recep Bey söz alarak uzun bir konuşma yapmış ve bu kanunun evkaf ve diyanet işlerini de ele aldığını ve tevhid-i tedrisat ile tamamlanacağını anlatarak, hepsinin bir arada ele alınması durumunda Şeriye Vekâleti'ne gerek olmadığının anlaşılacağını belirtmiştir. Bu konuşmadan sonra maddelerin oylanmasına geçilmiş ve birinci, ikinci, üçüncü, dördüncü, beşinci ve altıncı maddeleri tartışılmaksızın kabul edilmiştir. Daha sonra, başta okunmayan yedinci maddeden ondördüncü maddeye kadar olan maddeler okunmuş ve bu maddeler ile kanunun tamamı tartışmasız kabul edilmiştir. Böylece Halk Fırkası Grubu, Şeriye ve Evkaf Vekâleti ile Erkân-ı Harbiye-i Umumiye Vekâleti'nin kaldırılmasına karar vermiştir.
        Fırka Grubu son olarak Konya mebusu Refik Bey ve kırkiki arkadaşının Tevhid-i Tedrisat Kanunu teklifini ele almıştır. Teklifin esbab-ı mucibesi okunduktan sonra, teklifin bütünü üzerine kimse söz almamış ve maddelerin görüşülmesine geçilmiştir.411 Kanun teklifinin ilk dört maddesi, tartışılmadan oylanmış ve kabul edilmiştir. Beşinci madde okunduktan sonra Saruhan mebusu Vasıf Bey, özel idarelere ait okullara değinmiş; bunun üzerine Dahiliye Vekili Ferit Bey, mahallî idarelere ait okulların Maarife devredilemeyeceğine dikkat çekmiştir. Aydın mebusu Tahsin Bey ve Trabzon mebusu Muhtar Bey, bütün okulların Maarif Vekâleti'ne devredilmesine karşı çıkmış; Vasıf Bey tekrar söz alarak söz konusu sakıncaların "varid" olmadığını öne sürmüştür.
        
        411 Teklifin esbab-ı mucibesi şöyledir:
        "Riyaset-i Celiliye," 
        Devletin irfan ve maarif-i umumiye siyasetinde milletin fikir ve his itibarıyla vahdetini temin etmek için tevhid-i tedrisatın en doğru, en ilmî ve en asrî ve her yerde fevaid ve muhassenatı görülmüş bir umdedir.
        1255 Gülhane Hatt-ı Hümâyunundan sonra açılan Tanzimat-ı Hayriye devrinde saltanat-ı münderise-i Osmaniye tevhid-i tedrisata başlamak istemiş ise de buna muvaffak olamamış ve bilakis bu hususta bir ikilik bile vücuda gelmiştir. Bu ikilik vahdet-i terbiye ve tedris nokta-i nazarından birçok muzır neticeler tevlid etti. Bir millet efradı ancak bir terbiye görebilir, iki  türlü terbiye bir memlekette iki türlü insan yetiştirir. Bu ise vahdet-i hiss ü fikr ü tesanüd gayelerini külliyen muhildir. Teklif-i kanunimizin kabulü takdirinde Türkiye Cumhuriyeti dahilinde bilumum irfan müessesatının merci-i yegânesi Maarif Vekâleti olacaktır. Bu suretle bilcümle mekâtibde bundan böyle Cumhuriyet'in irfan siyasetinden mesul ve irfaniyatımızı vahdet-i hiss ü fikr dairesinde ve ilerletmeye memur olan Maarif Vekâleti müspet ve müttehid bir maarif siyaseti tatbik edebilecektir. Teklifimizin bugün derakab ve müstacelen müzakeresiyle kanuniyet kesbetmesini heyet-i celileden rica ederiz. 2 Mart 340
        
        
        Gümüşhane mebusu Hasan Fehmi Bey ise, Vasıf Bey'in açıklaması ile madde arasında fark olduğunu söyleyerek maddenin tashih edilmesini istemiş, Yusuf Akçura Bey de bu isteğe katılmıştır. Dahiliye Vekili Ferit Bey ve Saruhan mebusu Vasıf Bey'in maddeyi ısrarla savunmalarına karşın itirazlar devam etmiş ve Kütahya mebusu Recep Bey "yüksek meslek mektepleri müstesna" kaydını içeren yeni bir madde teklif ederek düşüncelerini açıklamıştır. Bu değişikliğe rağmen itirazların devam etmesi üzerine Maraş mebusu Mithat Bey'in maddenin çıkarılarak Heyet-i Vekile tarafından düzenlendikten sonra yeniden görüşülmesi yönündeki önerisi ve kanunun yürürlüğüne ilişkin altıncı ve yedinci maddeler ile teklifin tamamı kabul edilmiştir. Verilen kısa bir aradan sonra, Heyet-i Vekile tarafından yeniden düzenlenen madde okunmuş ve tartışmasız kabul edilerek saat yirmi onbeşte Fırka Grubu toplantısına son verilmiştir.412
        Ankara'da Halk Fırkası Grubu Hilâfet'in ilga edilerek Hanedan'ın ülkeden çıkarılması kararını verirken, İstanbul'da Hariciye Vekâleti temsilcisi Adnan Bey, Vali Haydar Bey, Polis Müdürü Saadettin Bey bir toplantı yaparak, "hemen hemen takarrür eden Hanedan'ın Türkiye'den ihracı için icap eden tedabirin alınması hususunda müzakere etmişlerdir."413
        
        412 Fırka grubu toplantısı özet olarak, kanun teklifleri ise tam metin halinde Ankara gazetelerinde yayımlanmıştır.Bkz.: Anadolu'da Yeni Gün, 4 [3 olmalı] Mart 1340, "Fırka, Hilâfet'in İlgasına ve Hanedan'ın İhracı Tekliflerini Kabul Etti" ve Hakimiyet-i Milliye, 3 Mart 1340, "Dün Fırka'da, Şeriye ve Evkaf ve Erkân-ı Harbiye Vekâletleri'nin İlgası Takarrür Etti".
        413 Anadolu'da Yeni Gün, 4 [3 olmalı] Mart 1340, "İstanbul Valisi Nezdinde Müzhim Bir İçtima".
        
        3 Mart'ta Urfa mebusu Şeyh Saffet Efendi ve elli arkadaşının "Hilâfetin İlgasına ve Hanedan-ı Osmanînin Türkiye Haricine Çıkarılmasına Dair Teklif i Kanunisi", Siirt mebusu Halil Hulki Efendi ve elli arkadaşının "Şeriye ve Evkaf, Erkân-ı Harbiye-i Umumiye Vekâletleri'nin İlgasına Dair Teklif i Kanunisi" ve Saruhan mebusu Vasıf Bey ve elli arkadaşının "Tevhid-i Tedrisat hakkında Kanun Teklifi" TBMM  Riyaseti'ne verilmiş ve söz konusu kanun tekliflerinin encümenlere gitmeden derhal görüşülmesi teklifi, Kastamonu  mebusu Halit Bey'in yapılan işlemin Nizamname-i Dahili'ye aykırı olduğu uyarısına rağmen kabul edilmiştir.414 Meclis ruznamesindeki işlemlerin hızla yapılmasından sonra, Reis Ali Fethi Bey, kanun tekliflerinin basılmadığını, okunurken not alınabileceğini ve hükümetin teklifi üzerine Hilâfet'in ilgası hakkındaki kanun teklifinin en son görüşüleceğini söylemiş ve Şeriye ve Evkaf Vekâleti ile Erkan-ı Harbiye Vekâleti'nin ilgasına dair kanun teklifinin görüşülmesine geçilmiştir. Söz konusu teklif, hiç tartışılmadan, yalnızca Zonguldak mebusu Tunalı Hilmi Bey'in uyarısı üzerine "Umur-ı Diyanet Riyaseti" yerine "Diyanet İşleri Reisliği" yazılarak aynen kabul edilmiş ve kanunlaşmıştır.415 İkinci olarak Tevhid-i Tedrisata dair kanun teklifi ele alınmış ve bu teklif de, Fırka Grubu'nda da tartışmalara neden olan beşinci maddesine Yozgat mebusu Süleyman Sırrı Bey'in bir fıkra eklenmesi önerisi vermesi ve sonra da geri alması sonucu, gene hiç tartışılmadan kabul edilmiştir. Teklifin kanunlaşmasından sonra celseye on dakika ara verilmiştir.416 Bu arada, Halk Fırkası Grubu gizli bir toplantı yapmış ve bu toplantıdan sonra Meclis görüşmelerine devam edilmiştir.417
        
        414 TBMM Zabıt Ceridesi, Devre: 2, İçtima Senesi: 2, Cilt: 7, İçtima: 2, s. 17-18.
        415 TBMM Zabıt Ceridesi, Devre: 2, İçtima Senesi: 2, Cilt: 7, İçtima: 2, s. 21-24.
        416 TBMM Zabıt Ceridesi, Devre: 2, İçtima Senesi: 2, Cilt: 7, İçtima: 2, s. 24-27. 
        Bu iki teklifin kanunlaşması, zabt-ı sabık hülasasının okunması ve diğer rutin işlemler dahil yalnızca otuz sekiz dakika sürmüştür.
        417 Hâkimiyet-i Milliye, 4 Mart 1340, "Fırka İçtimaı".
        
        Meclis'in ikinci celsesi, bir saat sonra toplanabilmiş ve hemen Hilâfet'in ilgasına ve Hanedan'ın ülkeden çıkarılmasına dair teklifi görüşmeye geçmiştir. Görüşmelerde ilk sözü Rize mebusu Ekrem Bey almış ve kişisel anılarını anlatarak teklifin kabul edilmesini istemiştir. İkinci sözü alan Meclis'in tek bağımsız üyesi Gümüşhane mebusu Zeki Bey, zaman zaman hakarete varan müdahalelere rağmen, Hilâfet'in korunmasının Fırka'nın umdeleri arasında olduğunu, şimdi bu konuda fikir değiştiriliyorsa yeniden seçim yapılması gerektiğini söylemiş ve "Cumhuriyet, devam ettiği halde saltanata doğru  yürüyor" demiştir. Bu konuşmanın sonunda Reis Ali Fethi Bey, mebusları uyararak Zeki Bey'in Fırka üyesi olmayan tek mebus olduğunu hatırlatmış ve sükûntle dinlenmesini istemiştir. Daha sonra Afyon mebusu İzzet Ulvi Bey, Hanedan'ın yurt dışına çıkarılmasını istemiş; Zonguldak mebusu Tunalı Hilmi Bey'in yalnızca Hilâfet makamının kaldırıldığı yönündeki konuşmasından sonra maddelere geçilmesi yönünde verilen iki takrir oylanarak kabul edilmiş ve birinci maddenin görüşülmesine başlanmıştır.
        Birinci madde üzerine ilk sözü teklif sahiplerinden Urfa mebusu Şeyh Saffet Efendi almış ve birinci maddenin aynen kabul edilmesini istemiştir. İkinci konuşmacı olarak kürsüye gelen Kastamonu mebusu Halit Bey ise, siyasî açıdan düşündüğünü belirterek, kanundaki "mülgadır" ifadesinin çıkarılmasını istemiştir. Bu konuşmadan sonra Saruhan mebusu Vasıf Bey kürsüye çıkarak Zeki Bey'in ve Halit Bey'in konuşmalarını eleştirmiş ve Cumhuriyet'i tamamlayacaklarını söyleyerek "bütün bu tepinmenin ve çırpınmanın sonu hicrandır, hüsrandır ve anlayacaklardır ki yaptıkları hareket ayıptır ve günahtır" diyerek konuşmasını bitirmiştir. Daha sonra, Adliye Vekili Seyit Bey söz almış ve Fırka Grup toplantısında söylediklerini hemen hemen aynen tekrarlamıştır. Seyit Bey'den sonra Başvekil İsmet Paşa söz alarak, maddenin dinî ve siyasî açıdan tartışıldığını ve dinî açıdan gerekenlerin söylendiğini belirtmiş ve siyasî açıdan yapılan eleştirileri değerlendirmiştir. İsmet Paşa, milletin bütün dünyaya ve Halife'ye karşı mücadele ettiğini ve kazandığını örneklerle anlatmış ve verilecek kararın millet için saadet vesilesi olacağını vurgulamıştır. Bu konuşmadan sonra görüşmelerin yeterli olduğuna karar verilmiş ve madde aynen kabul edilmiştir.
        Hanedan üyelerinin yurt dışına çıkarılmasına ilişkin ikinci madde okunduktan sonra, Fırka Grubu'nda bu konu tartışılmış olmasına rağmen, Trabzon mebusu Ahmet Muhtar, Diyarbakır mebusu Feyzi, Erzurum mebusu Halet, Bursa mebusu Refet ve Niğde mebusu Ebubekir Hazım Beyler'in imzasıyla yalnızca erkeklerin yurt dışına çıkarılması yönünde bir değişiklik teklifi verilmiş ve bu konu bir süre tartışıldıktan sonra müzakere kâfi görülerek değişiklik teklifi reddedilmiştir. Daha sonra, maddenin son cümlesindeki "âli Osmandan addedilirler" yerine "memleket haricine çıkarılırlar" biçiminde bir değişiklik yapılarak madde kabul edilmiştir. Kanunun geri kalan maddeleri tartışılmaksızın oylanmış ve kabul edilmiştir.418
        Kanunların kabul edilmesinden sonra, Dahiliye Vekâleti, İstanbul Valiliği'ne telgrafla çeşitli emir ve talimatlar vermiştir. Bunun üzerine Vali Haydar Bey ve İstanbul Polis Müdürü Saadettin Bey, Emniyet-i Umumiye Müdürü Muhittin Hamit Bey ve Merkez Kumandan Vekili Atıf Bey bir toplantı yapmışlar ve kendilerinin yanı sıra Altıncı Daire Müdürü Hamit Bey'in de yer aldığı bir heyet oluşturmuşlardır.
        
        418 TBMM Zabıt Ceridesi, Devre: 2, İçtima Senesi: 2, Cilt:7, İçtima: 2, s. 27-69.
        
        
        
