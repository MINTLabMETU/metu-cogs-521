                       
        
        
                
             haber
                   
        Örgütler Ölü Evi, G. Merkez Düğün Evi... 
              Ö rgütlerin böylesine dışlandığı, aşağılandığı, kabaca aldatıldığı başka 
              bir dönem, CHP tarihinde yoktur. 
              Gani AŞIK 
              Yedi kat yerin altından uğultular geliyor Çok alametler belirdi vakit 
              tamamdır Ak kurt, kara tahtayı bir yol daha kemir Çekin ki körükleri ateşe 
              girdi demir 
              Nâzım' ın bu şiirde vurguladığı uğultular, şimdilerde yaban otlarının 
              işgaline uğrayan CHP toprağının derinliklerinden geliyor; bir depremi 
              haber verircesine... Demirle ateşin dansını körükleyen rüzgâr, kasırgaya 
              dönüşebilir, direkleri devirircesine... 
              3 Kasım seçimleri, siyasal partilerin değişik açılardan analizine olanak 
              sağlayan bir laboratuvar işlevi de gördü; CHP'deki siyasal, yönetsel ve 
              ideolojik bazı çarpıklıkları su yüzüne çıkardı. Bu bağlamda: 
              CHP'ye hayat veren ve önemli bir dayanak noktası ve esin kaynağı olan, 
              Kuvayi Milliye ruhunun ideolojik temelleri zaafa uğratıldı, İstanbul 
              dükalığı, burjuvazi ve haram para, CHP ahlakını ve kendi yarattığı 
              değerlerini kalbura çevirdi, 5. kol görevi yapacak iç bağlaşıklar buldu. 
              Aday siparişi verdi ve seçtirdi. Parti, siyaset sosyolojisinin kendisine 
              ayırdığı coğrafyayı -kolay geri dönmemek üzere- AKP'ye terk etti ve 
              temelden çöküntü sinyalleri vermeye başladı... Atatürk, Edebali'nin 
              gölgesinde kaldı. CHP seçmenleri ilk kez buram buram din sömürüsü kokan 
              nutuklar dinledi. Yine de halk, ''şeriat mı cumhuriyet mi'' kıskacına ve 
              ikilemine zorlanarak CHP'ye yönlendirilip, Sayın Erdoğan' ın yenilgiye 
              uğratılmasıyla Sayın Baykal 'a başbakanlık yolunun açılacağı umutlarını 
              boşa çıkardı, bulutlarda uçan tuzukuruların hayal şatolarını çökertti. 
              Seçmen, güven duyduğu ve ''kendisi gibi'' olduğuna inandığını yeğledi. 
              Siyaset psikolojisinin doğal sonucu olarak halk, saçlarını CHP için 
              ağartmış eli öpülesi insanlara ''kaşarlanmışlar, müstameller'' hakaretleri 
              yağdırana değil, ''devletin kendisini mağdur ettiğini'' değerlendirdiğine 
              yöneldi. 
              Kemal Atatürk, valilik ve mutasarrıflıklara gönderdiği 7 Mart 1920 tarihli 
              genelgeyle, seçilecek milletvekillerinin düşünsel (fikri) kapasiteye ve 
              düşündüğünü söyleyebilecek medeni cesarete sahip olmasını istemişti. 
              Atatürk gibi bir dâhinin, Kurtuluş Savaşı'nı yönetecek Meclis için bile 
              istemediği ''itaatkârlığı'' , Deniz Bey 82 yıl sonra isteyebildi; partide 
              ''kavgayı bitirmek'' görüntüsü altında, hak ve özgürlükleri bitirip, 
              partiyi demir pençesine almak için... 
              Deniz Bey'in sorumluluğunda yapılan her seçimde -baraj kazası olmadığı 
              takdirde- alınan oyun oransal durumu pek de önemli değildir. Bardağın 
              yarısının dolu olmasını, tamamı doluymuşçasına ballandırabilir. 
              Brütlerinden arındırırsanız ağzı iyi laf yapar, gerekirse safrayı safir, 
              mümini kâfir (ya da tersi) gösterebilir. Ne var ki siyasette marifet, iyi 
              konuşmaktan çok, güven vermektir. Deniz Bey için önemli olan, daha 
              yaşıyorken cennetle müjdelenenler (aşere-i mübeşşere) gibi, CHP'nin, 
              yaşadıkları sürece Meclis'e taşımak zorunda olduğu özel himayeli büyük 
              devlet adamlarından(!) ne kadarının seçilebildiği, bir fire olup 
              olmadığıdır. Bu mebusluk yağmalamasında CHP'nin ülküsü (idealleri) uğruna 
              canlarını feda edenlerden hiçbirinin yakını sembolik anlamda bile 
              hatırlanmamıştır. ''Yapışanlar eteğine, konmalı bal peteğine!'' Bakış 
              açısı bu olunca, parti yönetimine göre kasım seçimleri düğün-bayramlıktır. 
              Öyle de takdim ediliyor. 
              Oğluna 40 gün 40 gece davullu-zurnalı düğün yaptıran ağa, zurnacıyı 
              huzuruna getirterek ''Çok nefes tükettin, hançeren yırtıldı, benden özel 
              bir isteğin var mı'' diye sorar. ''Düğün böylesine görkemli olduğuna göre, 
              kim bilir gelin nasıldır'' merakı içindeki zurnacı, açılan krediden 
              memnun: ''Gelini bir kerecik görmek isterim, ağam...'' der. Gerdek 
              odasındaki gelin, kayınpederin buyruğu ile duvağını zurnacıya açar. Hayal 
              ettiği ile bulduğu arasındaki farktan şaşkına dönen zurnacı, ''Vah 
              çaldığım havalara vaah!'' diye dizlerine vurmaya başlar. CHP'de özgürce 
              siyaset yapacaklarını, adil bir yönetim yaşayacaklarını umanların, bu 
              uğurda yıllardır kavga ve emek verenlerin ruh halleri, zurnacıdan farklı 
              değil. Dalgalı denizden sahile yönelmek ve gerçekçi olmak gerek, burası 
              Türkiye... Bir genel başkan, dilediğinin başını Kerbela kılıcı ile 
              alabilir, dilediğini de cennete salabilir. Nasıl ki inananlar, Allah'ın 
              hikmetinden sual edemezse, parti üyeleri de liderlerinin tasarruf ve 
              takdirlerini sorgulayamazlar, ona boyun eğerler!.. Aday adayı olan örgüt 
              emekçilerine ''Genel başkan dışında kimsenin sırası belli değil'' gazı 
              verildiği sırada, omurgası genel merkez dışında oluşturulan taslak 
              listelerin, birkaç gün içinde resmileşmek üzere kasada bekliyor olması, 
              herhalde ''önce insan'' sloganının gereğiydi. Siyasal ve insancıl 
              beklentilerin yoğunluğunu sömürmek, bunun için de bilerek ve kasten yanlış 
              mesaj vermek, CHP'nin ne ahlakında ne de kültüründe vardır. Umut tarlasına 
              çürük tohum attılar; şeytanla kalktılar, iblisle yattılar. Örgütlerin 
              böylesine dışlandığı, aşağılandığı, kabaca aldatıldığı başka bir dönem, 
              CHP tarihinde yoktur. 
              Sonuç 
              Kan damarları Kurtuluş Savaşı'nın iki büyük önderi Atatürk ve İsmet Paşa 
              'nın üstün ahlak ve sağlam karakterlerinin imbiğinden süzülüp gelen 
              değerler bütünü ile beslenen CHP'nin gerçek sahipleri, Cumhuriyetle 
              sonuçlanan, işgale başkaldırmış şehitlerin torunlarıdır. CHP dilekçe ile 
              kurulmadı. Savaş kahramanlarının akıttığı mübarek kanın ortasından doğdu, 
              bir güneş gibi... Ulusun yazgısını derinlemesine etkileyen, köklü 
              dönüşümler gerçekleştiren, çağdaşlaşma atılımlarının tümünde öncü olan; 
              kurumlara, kurallara, kökleşmiş geleneklere ve hiçbir dönemde 
              kirletilmemiş haysiyete sahip bir partiyi, özel bir mülk gibi görme ve 
              zengin birikimini tahrip etme eğilimindekiler, bundan böyle aynaya 
              bakamayacaklar, tarih önünde mahcup ve sorumlu olacaklardır. 
              Nâzım'la başlayan yazımızı Neyzen 'in, kimi siyasilerin, partilerine ne 
              getirip ne götürdüğünü sorgulayan iki dizesiyle bitirelim: ''...Varlığı 
              engeldir, yokluğu kârdır / Kağnıda üçüncü tekerlek gibi.'' 
        
        
        İnatla, Toplumu Germeyle... 
              Gündüz AKGÜL Emekli Cumhuriyet Savcısı 
              3 Kasım 2002 tarihinde yapılan erken genel seçim sonucunda yüzde 34.28 ile 
              iktidara gelen AKP, TBMM'de yüzde 66 gibi bir çoğunluk sağlayarak mevcut 
              seçim sisteminin çarpıklığını da kanıtlamış oldu. 
              AKP'nin kuruluşundan bu yana, genel başkanından en alt kademelere kadar 
              herkes söz birliği edermişçesine, mensubu oldukları ve Anayasa 
              Mahkemesi'nce laik Cumhuriyet rejimine aykırı davranışları nedeniyle 
              kapatılan Fazilet Partisi ve öbürleri (Nizam, Selamet, Refah) gibi 
              düşünmediklerini ve değiştiklerini dile getirdiler. 
              İyi niyetli yurttaşlar, bu söylemlere acaba doğrudan değiştiler mi, diye 
              inanmak istediler ve bu konuda kendilerine bir zaman tanıdılar. 
              Yıllarca Sıkıyönetim Askeri ve Devlet Güvenlik Mahkemeleri'nde çalışan 
              biri olarak, bu düşüncedekilerin Cumhuriyetin kuruluşundan beri 
              sergiledikleri uzun vadeli karşıdevrim projelerini bildiğim için bu 
              söylemlerin hiçbirine inanmadığım gibi, bu zihniyetin değişmeyeceğini, 
              amaca ulaşmak için sürekli bir aldatmaca içinde olduklarını biliyordum. 
              Bu yazıyı seçimlerden hemen sonra yazmayı düşünmüştüm. Fakat kısa sürede 
              bunların tökezleyeceklerini ve amaçlarını açığa vuracaklarını bildiğimden 
              bir süre beklemeyi yeğledim. Bu süre umduğumdan daha da kısa oldu. 
              Ülkenin ekonomik darboğazda olduğu, AB görüşmelerinin en sıcak dönemi 
              yaşadığı, Kıbrıs sorununun gündemin birinci maddesine oturduğu, insanların 
              aş ve iş istedikleri bu dönemde, 28 Şubat'a nasıl gelindiği unutularak 
              imam hatip okulları yarasının kaşınarak kanatılmaya çalışılmasını, türban 
              dedikleri siyasal simge sıkmabaşın ön plana çıkarılışını, RTE için 
              parlamenter rejimi altüst edecek anayasanın 109. maddesi değişikliğinin 
              gündeme getirilişini, yargılanan dört bakanın ve birçok milletvekilinin 
              dokunulmazlık zırhından yararlanmaları için konuşulan anayasa değişikliği 
              paketine dokunulmazlıklarla ilgili maddenin alınmayışını, iyi niyetle 
              bağdaştırmak ve bunların değiştiğini kabul etmek olanaksızdır. 
              Devlet protokolünde ikinci sırada olan Meclis Başkanlığı'na, eşinin 
              sıkmabaşına laf edildiği için inat olsun diye aday olan ve ilk turda 
              seçilen Bülent Arınç 'ın bu inadına akıl erdirmek inatla olası değildir. 
              Kendisinin belirttiği gibi dinsel inancı, özel yaşamı ve eşinin yaşantısı 
              hiç kimseyi ilgilendirmez ve ilgilendirmemelidir. Ancak bunu kendisi için 
              yaşadığı ana kadar... Ne var ki Sayın Arınç ve eşi, bu yaşantıları ve 
              yaşayış biçimi ile bizim yaşantımızın sahasına girmekte ve kendilerini bu 
              sahada ağırlamamızı inatla istemektedirler. Sayın Arınç da çok iyi biliyor 
              ki, Anayasa Mahkemesi, Danıştay, Yargıtay ve Avrupa İnsan Hakları 
              Mahkemesi'nin değişik kararları ile sıkmabaş, belli bir siyasal düşüncenin 
              simgesi olarak kabul edilmiş ve kamu alanı olan yerlere sokulması 
              yasaklanmıştır. Seçimlerden önce ''Türbanı çözmek namus borcumuzdur'' 
              diyen Sayın Arınç, seçimlerden 20 gün sonra bu işi yasal olarak çözmeden, 
              zorla ve inatla çözmeyi başarmıştır . Ne demeli?.. 
              Türkiye, yüzde 99'u Müslüman olan bir ülkedir. Elbette ki herkes dinin 
              gereğini laikliğin güvencesi altında yerine getirmekte özgürdür. Kimsenin 
              buna karışmaya ve laf etmeye hakkı yoktur. 
              Yalnız bu iş, gövde gösterisine çevrildiği ve mesaj niteliği taşıdığı 
              zaman insanların rahatsız olması da doğaldır. Sayın İçişleri Bakanı 
              Abdülkadir Aksu 'nun yaptığı gösteri namazını da bu nedenle onaylamak 
              olası değildir. 
              Dileğim odur ki, iktidar partisi mensupları akıllarını başlarına toplar ve 
              toplumu daha fazla germekten vazgeçerek insanlara aş ve iş için değerli 
              zamanlarını harcamayı, ekonomi ve dış politikadaki handikapları aşmayı ön 
              plana alırlar. 
        
        
        45 MİLYON İLE 4 MİLYAR LİRA ARASI 
              Yılbaşı eğlencesine yine servet akacak 
              Yılbaşında Türkiye'nin önde gelen 5 yıldızlı 
              otellerinde eğlence, neredeyse küçük bir servete mal oluyor. 5 yıldızlı 
              bir otelde yılbaşında geçirilecek bir gece için kişi başına 45 milyon lira 
              ile 4 milyar 650 milyon lira arasında para ödemek gerekiyor. 
              Yılbaşına sayılı günler kala eğlence merkezleri de programlarını 
              oluşturmaya başladı. Eğlence merkezleri arasında müşteri çekmek için 
              kıyasıya rekabetin yaşandığı yılbaşı gecesini, 5 yıldızlı bir otelde 
              geçirmenin maliyeti ise hiç de azımsanmayacak miktarlara ulaşabiliyor. 
              İstanbul'un önde gelen otellerinden Ritz Carlton'da ''Elegance" adı 
              verilen birinci pakette eğlenmek için kişi başına 165 dolar, ''Bubbles" 
              adı verilen ikinci pakette eğlenmek için kişi başına 235 dolar ödemek 
              gerekiyor. ''Extravaganza" adlı üçüncü pakette eğlenmek isteyenlerin ise 
              kişi başına 3 bin doları (yaklaşık 4 milyar 650 milyon lira) gözden 
              çıkarmaları gerekiyor. 
              Conrad İstanbul da müşterilerine bol seçenekli bir program hazırladı. 
              Fiyatlar kişi başına 70 milyon lira ile 99 milyon lira arasında değişiyor. 
        
        
              Ankara Hilton Oteli'nde yeni yıla girmek için kişi başına 45 ile 175 
              milyon lirayı gözden çıkarmak gerekirken, Ankara Sheraton Oteli'nde de iki 
              kişinin 99 ile 299 dolar arasında bir ödeme yapması gerekiyor. 
              The Marmara İstanbul Oteli'nde ise fiyatlar kişi başı 95 milyon lira ile 
              195 milyon lira arasında değişiyor. 
        
        
        Rauf Denktaş'ın Fotoğrafı 
              Rauf Denktaş, tam Kopenhag Zirvesi'nin toplandığı gün hastalandı ve 
              Ankara'ya geldi. Bir gün sonra da taburcu oldu ve Camlı Köşk'e çekildi. 
              Kofi Annan' ın Kıbrıs için hazırladığı planı hemen başında ''müzakere 
              edilemez'' bulduğunu söylemişti. Daha sonra da bu tutumunu tekrar etti. 
              Kofi Annan'a vermesi gereken cevabı zamanında vermedi ve bu yüzden 
              Birleşmiş Milletler yönetimi tarafından protesto edildi. 
              ''Müzakere edilemez'' tutumunu AKP yönetiminin ve Türk hükümetinin araya 
              girmesiyle, ''müzakere edilebilir, ama kabul edilemez'' e çevirdi. 
              Denktaş'ın bütün bunları kendi başına yaptığı söylenebilir mi? Kıbrıs 
              Türklerinin ezici çoğunluğunun bu tutumu onaylaması mümkün değil. Çünkü 
              bir iyi niyet belgesinin bile imzalanmamış olması en çok Kıbrıslı Rumların 
              işine geldi, Kıbrıslı Türklere ve Türkiye'ye ise zarar verdi. Rumlar, daha 
              önce Birleşmiş Milletler'deki temsil olanaklarını şimdi AB'deki temsille 
              pekiştirdiler. Kıbrıs'ta bir uzlaşma sağlanabilse Türkiye'nin AB konusunda 
              daha avantajlı bir duruma geleceği de bir gerçekti. Bu olanak da heba 
              edildi. 
              Rauf Denktaş, Kopenhag Zirvesi sırasında Kofi Annan tarafından hazırlanan 
              belgeyi bir müzakere zemini olarak sayacak iyi niyet belgesini de 
              imzalamadı. Müzakereye hangi koşullarda başlayacağını şu sözlerle 
              açıkladı: ''1) KKTC'ye uygulanan ambargo kaldırılmalı. 2) Kıbrıs'ın 
              üyeliği, Türkiye'nin üyeliğine kadar askıya alınmalı.'' Denktaş'ın ikinci 
              koşulunun artık bir zemini kalmadı, Kıbrıs Cumhuriyeti AB'ye 2004 
              Mayısı'nda kesin üye oluyor. Bu karar Kopenhag Zirvesi'nde alındı. 
              Bunu bir kenara yazın. Denktaş, yarın ''Biz müzakereden yanayız'' diyerek 
              yeniden masaya oturabilir. O zaman geçmişte söylediklerini yeniden 
              unutabilir. Sonra da hepimiz biliyoruz ki, Klerides ile Denktaş arasındaki 
              görüşmelerden bir sonuç çıkmaz. Denktaş'ın şu sözleri ilginç değil mi: 
              ''Rumlar da biz de bu belgeyi beğenmiyoruz ve imzalamayız diyebilir.'' 
              Yani, o zaman nasıl bir uzlaşma olacak? Her iki tarafı da bütünüyle memnun 
              edecek bir plan olabilir mi? Tabii ki iki taraf da ödün verecek ki uzlaşma 
              olabilsin. 
        
        
              Denktaş'ın ne dediğini bütün netliğiyle biliyoruz. Kıbrıs Türk kesiminde 
              bu konuda başka ne gibi düşünceler var, bir de ona bakalım. Son yerel 
              seçimlerde birinci parti haline gelen ve oyların yüzde 34'ünü alan 
              Cumhuriyetçi Türk Partisi (CTP) Merkez Yürütme Kurulu 14 Aralık tarihinde 
              bir toplantı yaptı ve Denktaş'ın derhal istifa etmesini ve erken seçime 
              gidilmesini istedi. 
              CTP bildirisinde şunlar vurgulanıyor: ''BM ve AB'nin Kıbrıs sorununun 
              çözümü için öngördükleri çok önemli bir fırsat, Kıbrıs Türk halkının çözüm 
              beklentilerine rağmen, Cumhurbaşkanı Denktaş ve Türkiye'deki AB 
              karşıtlarınca.. önlenmiştir. Bunun sonucunda Kıbrıs Rum tarafı, Kıbrıslı 
              Türklerin hakkı olan bedeli ödemeksizin, sorunsuz bir şekilde AB'ye 
              girmiş, Kıbrıs sorununun çözümünde önemli siyasi ve diplomatik bir konum 
              elde etmiştir. Yine bu bağlamda Türkiye daha avantajlı bir müzakere tarihi 
              elde etme imkânını yitirmiştir. Türkiye, Kıbrıs sorununun çözümü ile elde 
              edeceği kazanımları kaybetmiş ve tüm Kıbrıs adına temsiliyetini 
              güçlendirmiş olan Kıbrıs Rum kesimi, zorunlu olarak tanınmakla karşı 
              karşıya kalacaktır. 
              Bu sonuç, Kıbrıslı Türkler için öngörülen hayati kazanımları ciddi ölçüde 
              sabote etmiştir. Denktaş'ın Türkiye'deki AB karşıtları ile ilintili 
              çözümsüzlük siyaseti, Kıbrıslı Türkleri dünyadan yalıtma ve Kıbrıs Türk 
              toplumunu yok etmeyi öngörmektedir. CTP, ...28 Şubat'a kadar olan zaman 
              diliminde Kıbrıs sorununun bir an önce çözümü ve AB üyeliği için tüm 
              toplumu kapsayan büyük bir mücadele başlatma kararlılığındadır.'' Bildiri 
              sonunda Denktaş istifaya çağrılıyor ve erken seçim isteniyor. 
        
        
              Kıbrıs'taki çözümsüzlüğün Kıbrıs Türk halkını ve Türkiye'yi geçmişte 
              olduğundan daha çok etkileyeceği konusunda herkes hem fikir. Bu kadar 
              kritik ve hepimizin geleceğini ilgilendiren bir konuda Denktaş sanırım tek 
              başına karar vermiyor. Danışmalarının, Türkiye'nin kesinlikle AB'ye 
              girmesine karşı olduklarını bilmeyen yok. Burada kimler nasıl bir strateji 
              belirliyorlar ki, Denktaş böyle davranabiliyor. İstanbul'dan Ankara'ya 
              gelirken uçakta, Hürriyet gazetesi yöneticilerinden bir meslektaşımla 
              gazetelere baktık. Denktaş'ın basın toplantısı yaparken çekilmiş 
              fotoğrafını bütün foto muhabirleri aynı noktadan kareye almışlardı. 
              Denktaş'ın kafasına sanki bir asker şapkası konmuş gibi bir görüntü ortaya 
              çıkmıştı. Gazeteci arkadaşımla görüntüyü beğenmedik. Büyük bir olasılıkla 
              yabancı gazetelerde de aynı fotoğraf yer alacaktı. 
              Denktaş'ın fotoğrafının bütün gazetelere aynı kareden yansıması bir 
              tesadüf mü? 
              
              
        
        
