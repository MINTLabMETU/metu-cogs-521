                       
        Civciv Kutusu
        Atilla Atalay
           1995
           
             Öykü
                   
        -"Cacık ve komposto işine karşıyım, pilavın yanında saade yoğurt da olabilir... Fekat, yine de siz bilirsiniz, evin sivil otoritesi olarak... Yalnız, elimdeki tüfeğe de dikkatinizi çekerim... Cacıkla ilgili düşüncelerinize elbette saygı gösteriyorum... Şunun şurasında 2000'e beş kala, modern bi kızım... Ama sarımsak kokusunu hiç sevmem... Elimi ayağıma dolaştırıyo... Allah muhafaza insanın eli ayağı dolaşınca kazaen tetiğe felan da basabilir..."
        -"Öhö... Tamam sayın kızım... Yoğurt..."
        -"Yoğurt mu dedin?"
        -"Doğrudur Sıdıkam!.. İsabet buyurdunuz... Ailemiz henüz cacığa müsait diil... Hem evde kuru nane ve dere otu felan da yok... Bünye cacığı kaldırmaz... Şimdi şu tüfeği yerine asabilir miyiz?"
        -"Elbette asıcaz... Asmıyalım da, besliyelim mi? Fekat zamanı var... Acık yağlıyım ben şu tüfeği..."
        -"Öhö... Dikkat, arkanda ayı var kızım..."
        -"Ah.. ah.. ah... Beyhude! Elimden tüfeği almak için bu klasik numaraya başvurucağına, tek başına gümrük birliğine başvursan daha fazla şansın olurdu... Hem evde bu saatte ayı ne arasın... Evin kadrolu ayısı abim iş çıkışı bilardoya gidiyo, bu vakitte gelmez..."
        -"Ayı deme abiye! Veya de istersen... Hafif andırıyo Allah için... Öhö... Kızım, yavrum beni bi dinler misin?"
        -"Sööle sivilciğim... Ne de olsa aranızdan çıktım ben, sizin kızınızım... Çekinme konuş anne ya..."
        -"Evladım senin gibi gelinlik genç kızın eline ööle tüfek felan yakışıyo mu hiç?.."
        -"Niye?.. Geleneklerimizde var... "At, avrat, silah"... Ben de ananelerine bağlı, "modern dünyanın muhafazakar değerleriyle yoğrulmuş" bir aile kızıyım... Silah yakışır elbet... Fekat, "avrat" kısmı ters gelir... Herif  lâzım... Eve Mirkelam'ı Tarkan'ı felan çağıralım diyorum... Cacığın zararları konusunda brifing vericem... Kat'i surette kötü bi niyetim yok..."
        -"Yettin artık ama sen, kuduruk cadı... Eline tüfek geçirmiş, annesinin gözü önünde "eve oğlan çaarıcam" diyo... Akşama babana bi brifing veriyim de gör gününü sen... Doldurup fitliyim herifi, kafanda kırsın tüfeği..." 
        -"İşte bööle bey... Delirdi senin bu kızın... Bütün gün vıdı vıdı, etmedik rezillik bırakmadı bana... Her şeye ters cevap verdi, ev işlerinin ucundan tutmadı... Abisine "ayı" dedi... Geçirmiş tabi eline tüfeği, ses edemedim... Sen gelirsin bu edepsizin hakkından..."
        -"Neticede tüfek elindeyse elindedir... Hediseyi fazla büyütmemek  lâzım... Binaenaleyh biss kızımısa "eline neye tüfek aldın" demeyiss, dedirtmeyiss... Turbun büyüğü heybededir... Olmuşsa olmuşdur... Hadseyi fevkalade bi vakıa gibi takdim etmek fayda sağlamass... Öküz altında buzağı aramak abesle iştigaldirrh..." 
        -"Ne diyosun sen bey?"
        -"Sus be kadın... Kızın elinde tüfek var... Soğukkanlı ol biraz... Demirel takdiği şeediyorum... Bi kaza olur sonra... Arkanda ayı var kızım..."
        -"Ben o numarayı yaptım bey, yemedi!"
        -"Netçede, hadse geçicidir... Benim Sıdıkam, şuurludur..."
        
        Unutmamalı... Vazgeçmemeli...
 
        -"Anne; karar verdim, delege olmak istiyorum."
        -"Aferin yavrucuğum, iyi düşünmüşsün bunu... Biz de telaş içindeydik, daha geçen sabah baban kahvaltıda sordu; "Hanım, bizim Sıdıka niçin diğer normal genç kızlar gibi günün birinde delege olmak istediğini söylemiyo, yoksa bir problem mi var?" dedi. Sana açmadık ama; her anne baba günün birinde kız evladını delege olarak görmek ister tabi..."
        -"Ben ciddiyim ama..."
        -"Sus kız... Ciddiymiş... Hayatta ne zaman ciddi bi laf konuştun sen! İnsan gibi bi kelime çıkmaz ki ağzından... Konuşan eşşek hattı..."
        -"Ay sanki astronot olcaz felan dedik... Ne tuhaflık var şimdi bunda?"
        -"Tabi, niye tuhaflık olsun, mübarek ramazanda iftar vakti kızların annelerine "delege olcam" demeleri adettendir... Üstüne de iftarda güllaç yenir... Şimdi bunu döver misin sahura mı bırakırsın? Delirtme insanı Sıdıka! Kız senden başka hangi genç kız, hangi delikanlı daha yuva kurup ekmek tutmadan anneye babaya yekten "delege olcam" der..."
        -"Demiyolar da ondan oluyo bunlar. Ortalık 35-40 yıl boyunca aynı hırslı kurnaz heriflere kalıyo... Millet parlamenter demokrasiden nefret ediyo... Taban, kızına "delege olucam" dedi diye kızarsa bööle olur..."
        -"Taban deme anneye!"
        -"Tamam..."
        -"Ta...! Ha, evet, tamam... Kız, bana bak Münevver Hanımın kızı mı sokuyo bunları aklına... O kızın babası da evdekilere "ben delegeyim" diyodu bir zamanlar... "Küçük kurultay var, büyüğü geldi, kongre var" diye habire Ankara'ya, İzmir'e otellere gidiyordu... Meğersim "Suzan" diye sarı bi dostu varmış herifin... Otellerde rakı içip sefa süresiymiş karıyla... Yalanı diyenin boynuna, particilerin hepsi "kurultay" diye saza pavyona dağılıp iş bağlarlarmış... Neden sonra herif de vazgeçti delegelik etmekten filan... Hacca gidip geldi bakkal açtı... Yaşlanınca duruldu zaar.. Ama daha duur, çok âhını aldı karısının... Eline düşücek o kadının... Vaktinde çok beddua aldı... Sen bakma bana, şu camın kenarından doğru her şeyi bilir anan... Çok delege gördük biz..."
        -"Buyrun bakalım Münevver'in it kocası zamanında Sarı Suzan'ı otele kapattı diye gitti parlamenter demokrasi filan... Sanki politikayla uğraşan herkes ööle..."
        -"Ööle tabi... Cavit Dayın belediye encümeniyken yanında bi Romen kızla Tarabya'da denize uçmadı mı? "Usulsüz ruhsat ayarlamak için Fen İşleri Müdürüne Nataşa buldum, yemek yidirip rakı içirdim, alkol alınca araba kaydı, Nataşayla ilgim yok" dedi ama nafile... Gül gibi karısının ahını alıp arabayı denize uçurdu, üç ay koltuk değneğiyle dolaştı işte... Encümeni delegesi, mesubu, hepsi uçkur doyurup, cep doldursunlar... En "namusluyum" diyeni kan kırmızısı çıkıyo... Al işte öbürküler de "Bosna paralarını yedi" diyolar..."
        -"Saçmalıyosun ama anne... Senin bu zihniyetin ara rejim çaarıyo işte: "Politikacıların hepsi namussuz." Konuşturucan şimdi insanı... Senin kocan politikacı diildi de ondan mı vaktinde İsmigül diye bi konsomatristin peşinden Adanalara gitti... Çocuktum, anlamam sanıyodun... Az mı muska yaptırdın... İsmigül babamı "domuz gibi görsün" diye adamın iç donuna domuz yağı sürüyodun... Kötüyse; ciğersizse bi adam... Yani, ciğersizin politikacısı da olur, esnafı, örtmeni, karikatürcüsü, askeri filan da... Ama iyisi de bulunur... Umut olsun diye..."
        -"Hürp... Hüü!"
        -"Niye ağlıyosun kız anne?"
        -"İsmigül... Ühüüü... Nası büyüttüm ben sizi biliyo musun... Abin yerde, sen kucakta baban İsmigül'ün peşinde... Hüü üç kuruş dikiş parasıynan... Hüü..."
        -"Ağlama anne lan... Ay, nerden nereye... Hay çenem kopsaydı... Üzülme anne... Hiş, bak ne diycam... Gel seni delege yapalım esas... Sen bööle içli içli ağlarken, yükselip başbakan bile olursun. Hadi ama..."
        
        Antika Meraklısı

        -"Kız Sıdıka, onyedinci yüzyıl nezaman?"
        -"Nası yani? Lan, bi de bana tuhaf deniliyo şu evde... Sabahın köründe annesi insana aniden bööle acayip sorular sorar mı?"
        -"Vıdırdama da soruma cevap ver... Yüzyıllardan ne şimdi, 21 olduk mu?"
        -"21'e beş var... Ay çatlıycam ama şimdi, kız niye soruyosun anne?"
        -"Hiç... Bi antika işi var da... Şu Süreyyanımlar var ya asmalı evde... İşte onlarda onyedinci yüzyıldan kalma padişah tükürük hokkası varmış... Padişahın adını dedi de unuttum... Onyedide kim vardı kız başta? Herneyse işte ismi... Taa o vakitten şimdiye bu Süreyyaanımlardaymış okka... Paraya sıkışmışlar, "2000 dolara bırakırım" diyo... Taksit maksit alalım mi, çehizinde durur?.."
        -"Aman eksik olsun... Erkek tarafı getirsin balgam hokkasını da... Ben de niye annem bööle "onyedinci asır" filan diye konuşuyo diyodum... Bu Ayşegül Tecimer şeysinden sonra yediniz kafayı mahallecek... Geçen gece de abim, Winsdor Dükü'nün gümüş saplı püro kesme makasını İskenderunlu bi berber kalfasında gördüğünü idda etti... Müşteri bulabilirsek elden çıkarıp komisyonumuzu alıcakmışız... Delirdiniz lan hepiniz..."
        -"Makas işi yaş, sahtedir... Ama okka sağlam yatırım... Esas bu Süreyyanımda daha ne destiler, sikkeler var da satmıyo... Kara günler için saklıyomuş, "yavrularımın garantisi" diyo..."
        -"Höyük mü bulmuş ne bu karı?"
        -"Valla bilemiycem höyüğünü geyiğini de havasından geçilmiyo kadının..."
        -"Sen de at kız ne bilicekler... "Bizde tee Vilma Çakmaktaş'ın çukur çorba kâsesi var" de... Hihönk..."
        -"O diil de, hakkat, babaannemden kalma fildişi var..."
        -"Nası yani büyük babaannem fil midi?"
        -"Fil deme büyükbabaanneye!"
        -"Tamam geri alıyorum... Bidaha büyükbabaanneye "fil" dersem hortumum taş kesilsin... Hihi..."
        -"Ben ciddiyim ama... Fil dişinden yapılma enfiye kutusu var bende... Babannemgil anneme bıraktıydı... Kocası Yemen'den mi getirmiş ne..."
        -"Ay ciddi misin? Hemen eve alarm taktıralım kız anne... Balkona bi ışıldak koyalım, ben geceleri geleni geçeni tarıyim... Gündüzleri de evi ziyarete açarız... İlahi ...Hihihi..."
        -"Ciyyak... Koynumda yılan beslemişim..."
        -"Hangimizden bahsediyosun anne, abim mi ben mi?"
        -"Öbür yılan, Samim, abin... Samim fildişi enfiye kutumu çalmış... "Kaç para eder, Tempra alınır mı" diyip duruyodu... Kaç kız mâli şubenin telefonu... Mali şube olmaz, çoktan Tempra'yı almıştır 0... Trafik şubesine ihbar etmek  lâzım... Yolda çevirsinler... Plakası... "Özel palaka alıcam" diyodu Samim'in sam'ı olucaktı... 34 SAM... Kırmızı Tempra... Yakıcam, hapislerde çürütüceem..."
        -"Kız anne, alma çocuğun günahını... Dün gece kutuyu, mantonun astarına dikip, gardoroba sakladın ya... Yerini unutuyosun, bizi suçluyosun... Geçen gün de "baban çaldı" diye tutturdun, boş baca deliğinden çıktı... Yazık sana kız anne... Kuduruk sosyete karılarının milyarlık vurgunu senin gibi zavallı bi mahalle karısının aklını nasıl da karıştırdı... Ninemin yâdigarı kutu Ayşegül'ün dudak silikonuna bile yetmez; boşa hayalleniyosun..."
        -"Sus kız! Dön arkanı, gözünü yum, kutumu saklıycam... Bakma sakın..."
        
        Sinop'tan Bidaha Halam Geldi...

        -"(Dan dan dan) Ay bi saniye, zil yırtıldı, kapı kanırdı, açıcaz; bidakka... (zar zarr zarr)... Geliyorum, tuvaletteyim, aaaaa... Hayır, evin ruhsatı var... Yıkmaya geldiyseniz boşuna... (Dan dan dan) Tamam işte, açtık, üf bee! Aaa... Sinop'tan Şetaret Halam... Hoşgeldin kız hala... Sinop'tan İstanbul'a rutin evden kaçmalarından birisini daha gerçekleştirmiş haa? Bu 95'in ilk kaçışı oluyo; çay pişiriyim kutlayalım... Geç şööle..."
        -"Uzaktan gumanda nerde kız Sıdıka?.. Mariya May başlıycak; Eduardo Türkiye'ye geldi... Çabuk... Zaten kapıyı geç açtın, gitti yarısı..."
        -"Sinop'tan buraya Eduardo'yu garajlarda karşılamak için mi geldin? Bir pembe dizi yüzünden mi evin camını çerçevesini indiriyodun? Tüm bu hareketlerini mantıklı buluyor musun, özetle sen manyak mısın hala?"
        -"......"
        -"Hala... Hüo! Diziye kitlendi karı... Transa geçti resmen... Bilinci kapandı... Hala kız! Beni duyuyorsan elini kaldır..."
        -"Galdırdım mı elimin tersiyle şap diye vuruverürün cadaloz.... İki dakka diziyi seyredicez şurda car car etme, bi sus bakayın bi kere..."
        -"Hayırdır, Sinop vericisine yıldırım mı düştü? Eduardo gelemedi mi oralara... Yoksa yine eniştemden mi kaçtın? Hala be, anlatsana acık... Hem dizi bitti zaten, jeneriğini de okumayıver."
        -"Olu mu, en mühim gısmı ceneriği... Senaryoyu Miguel Palmar yazmış... Bu adamın pembe dizileri güzel oluya... Arlmando Calva da recisör... Dadından yinmez şimdi bu dizi; gaçumamak  lâzım..."
        -"İyi de sen niye kaçtın yine buraya, onu anlat..."
        -"Bu sefer kendimle ilgili bi mesele değil... Bizim ortanca gız "İstanbul'a gaçacın" deye tutturdu, ben ondan önce gaçayın, hazırlık yapıyın deye atlayıp geldim otobüse... Daha toy o gız, gaçmayı beceremez; gurda guşa yem olu..."
        -"Niye evden kaçıyomuş Gülsevi... Naaptınız kızcaaza, dayak felan mı? Yoksa istemediği biriyle mi evlendirmeye kalkıştınız..."
        -"Medyağ yüzünden..."
        -"Medyayla ne ilgisi var kız?"
        -"Vicey olacın deya... Gencyin, güzelyin, neyim eksük deya... Esasen bu, bizim gasabanın radyosu Bostanbükü FM 103.4'de Gülsevi'nin İlaçlama Uçağı adlı bi program yapıyodu. Soona "İşi büyütecin, İstanbul'a gidecin" dedi..."
        -"Ha şu mesele ... Geçen ay da Nadire Teyzem'in kızı Asmagül geldi buraya... O kızcağız da Sındırgı Super Radıo'da Asmagül'le Yatsı Saatleri diye bi program yapıyomuş... Dazkırı FM 99.7'den kendi gibi dicey arkadaşıyla kaçıp bize geldiler... "Küçük kasaba diceyliğinin sonu yok, boğulacaksak büyük denizde boğulalım" dediler. Ertesi gün ikisinin de babası gelip götürdü kızları... Yazık çocuklara... Esenler Otogarı şöhret olmaya gelen onlarca taşra diceyiyle kaynıyor artık..."
        -"Hıh... Kendi şehirli oldu ya hasbanın, hemencecik taşra diceylerine dudak büküyo... Sen İstanbul'un göbeğinde oturuyosun da niye bi radyoya dicey vicey olamadın... Yamrı yumru, kim alsın seni radyosuna..."
        -"Sana kızamıyorum hala, çünkü biz ülke olarak kafayı yemiş durumdayız... Ülke gençlerinin yarısı kaset doldurmak yarısı da DJ ya da VJ olmak arzusuyla yanıp tutuşuyo... At şeysinde kelebek misali, yolu olmayan semtlerin FM'i var, niyeyse..."
        -"Neyse ney işte... Enişten duysa öldürücek zaten... Gız gizli çalışıyo FM'de, sesini değiştiriyo... Şimdi de tutturdu "İstanbul'a gelcem" deye... Ben diyom ki şöyle azcık bi antenlen gönlünü etsek... Abimgil de biraz para katıştırsa, köyden tarla felan satsak, sizin evin bi odasına ifak bi antenlen, kardeş kardeş yayın yaparsınız... Ev radyosu... Hem gız kendini intahar etmez, hem enişdengil O'nu İstanbul'a gaçtı diye vurmaz... Radyoda çalışır üç beş, motif, kek tarifi felan... Abim yapıversin bi abilik gaari..."
        -"Kız dertsiz başımızı derde soktun hala... Babama hiç ööle teklifte bulunulur mu? "Ben pezevenk miyim" diyip girişti işte... Sinop'ta kalıp kendi olanaklarınızla dayak yeseydiniz hiç olmazsa ben kurtulacaktım... Ta buralara gelip abi dayağı da yedin... Üstelik arada ben de hırpalandım..."
        -"Inngh... Goluum, ganadııım, elin gopsun aabiiy... Ne vakıt galkacak bu otobus?.." 
        -"Kalkar birazdan... Ben de kaç zamandır Sinop'a kaçmadıydım... Vesile oldu FM  dayağı. Çeneni tut da bi de eniştem dövmesin bizi Sinop'ta... Hayırlı yolculuklar, kadınlar günün kutlu olsun..."
        
        Annenin Fendi...

        -"Direkman damarıma hıyarcıklı dizanteri virüsü enjekte ediyim daha iyi... Ne işimiz var bizim Kumburgaz'da denizde... Ölünün arkasından konuşmak gibi olmasın ama, Marmara Denizi'nin cesedine girmek için kafadan çatlak olmak  lâzım... Sonuç olarak, ailemizden bir kişinin sağ kalması ve Saka soyadını genetik manada idame ettirebilmesi için ben sizinle Kumburgaz'a gelmiyorum..."
        
        
        
