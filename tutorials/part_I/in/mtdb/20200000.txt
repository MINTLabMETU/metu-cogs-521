                       
        
        
                
             haber
                   
             Abdi İpekçi Parkı'nda miting düzenlemek için Ankara Valiliği'ne başvuran TKP, "miting yapın, ama sesli anons yapmayın" yanıtını alınca şaşkınlığa uğradı. Valilik, Mahalli Çevre Kurulu'nun 2000 / 3 sayılı kararını gerekçe göstererek TKP'nin sesli araçlarının miting alanına girerken müzik çalmasını ve araçtan anons yapılmasını yasakladı.
             YARGI DA ŞAŞTI BU İŞE
             TKP'lilerin başvurusu üzerine yürütmeyi durdurma kararı veren Ankara 8.İdare Mahkemesi, Mahalli Çevre Kurulu'nun kararının, "merkezi alanlarda konser düzenlenmesi, büyük ekranlı göstericilerden yayın yapılması", "sünnet ve düğün konvoylarının araç kornalarını çalarak dolaşması" ve "tüp ve su dağıtıcılarının ses yükseltici cihazlarla sokaklarda dolaşması"na ilişkin olduğunu belirterek bu sınırlamaların mitingle ne ilgisi olduğunu tartıştı. 
             Mahkeme, TKP'nin mitinginde sesli yayın yapabileceğine karar verdi. TKP avukatları, bunun dışında, şu ana kadar 150 partilinin hakkında bildiri dağıtmaktan soruşturma açıldığını söylediler.
             TKP Genel Sekreteri Kemal Okuyan, partisinin televizyon stüdyolarına, iç mekânlara hapsedilemeyeceğini belirterek, "Bize miting hakkı vermeseler de yine alanlara çıkarız. Biz zengin partileri gibi lüks otellerde toplantılar yapamayız, halkın arasında olmak zorundayız" dedi. Bugün ilk yasal mitinglerini yapacaklarını vurgulayan Okuyan, engellemelerden söz ederken, partinin kampanyada kullandığı ses aracına Emniyet görevlilerinin el koyduğunu, bazı illerde parti binalarına tabela asılmasına izin verilmediğini söyledi.
             'DUYURU YAPAMAZSIN'
             Soldaki partilerden, ÖDP de yasaklardan payını aldı. ÖDP'nin "Öfkeniz ÖDP'de umut olsun" yazılı afişi seçim yasakları gerekçe gösterilerek yasaklandı. ÖDP'nin sempozyum, konser, panel gibi etkinlikleri duyurmak için bastırdığı bazı afişler de seçim yasakları kapsamında sayıldı ve polis tarafından toplatıldı.
             DEHAP UĞRAŞIYOR
             3 Kasım için HADEP, EMEP ve SP'nin de çatısı altına girdiği Demokratik Halk Partisi (DEHAP) de hâlâ seçime girebilmek için uğraşıyor. Yargıtay Başsavcısı Sabih Kanadoğlu, Emniyet'ten gelen bilgilerin, DEHAP'ın seçime girebilmek için belirlenen örgütlenme sınırını aşamadığı iddiasını içerdiğini partiye bildirdi. DEHAP da, Kanadoğlu'nun, kendilerine 63 ilde örgütlendiklerine ilişkin daha önce önce ilettiği disketi, başsavcılığa geri gönderdi. 
             Kanadoğlu'nun yaklaşık 2 ay önce bunu YSK'ya da gönderdiğini belirten DEHAP, diskette kendilerinin 58 ilde örgütlendiklerinin belirtildiğini öğrendiklerini kaydetti. DEHAP yöneticileri, rakamlar arasındaki farklılığın, Kanadoğlu'nun "ilk incelemede partilerin bize gönderdiği bilgileri doğru kabul etmemizden dolayı DEHAP'ın seçime girmesi yönünde YSK'ya bilgi verildi" açıklamasının doğru olmadığını ortaya koyduğunu kaydetti.
             AB'ye uyum süreci nedeniyle hazırlanan azınlık cemaatleri vakıflarının mal edinmelerini düzenleyen yönetmelik kapsamına alınmayan Süryani ve Protestanlar isyan etti. Yönetmelikle, sadece Lozan Antlaşması'na göre azınlık statüsü tanınan Rumlar, Ermeniler ve Yahudi cemaatlerine mülk edinme hakkı verilmesi tartışma yarattı.
             Süryani Kadim Meryem Ana Kilisesi Vakfı Başkanı Yakup Tahincioğlu ve İstanbul Protestan Kilisesi Vakfı Başkanı Kirkor Ağabaloğlu, yönetmelikle kendi cemaatlerine yine mal edinme hakkı verilmediğini ifade etti.
             Ermenilerin tepkisi
             Feriköy Ermeni Kilisesi Vakfı Yönetim Kurulu üyesi ve Avukat Sebuh Aslagil de, yönetmelikte Lozan Antlaşması'na göre azınlık kabul edilen Ermeni cemaati olarak vakıf yoluyla mal edinmelerini engelleyen hükümlerde samimi bir değişiklik görmediğini bildirdi. Aslagil, "Yönetmelikte sadece ihtiyaç duyulan alanlarda mal edinme izni verilmesi de yanlış. Çünkü vakıflar, gelir elde etmek üzere de mal edinmeli ki ayakta durabilsinler. Ama bu yönetmelik bunu engelliyor" dedi.
             Tahincioğlu, Süryaniler'in kökeni Güneydoğu ve Anadolu'da yaşayan bir grup olarak her zaman Türk unsuru olduklarını söylediklerini belirtti. "Buna rağmen bugüne kadar mülk edinmemizde bize hep azınlık gibi davranıldı ve zorluk çıkartıldı. "Azınlık olmadığımız halde gayrimenkul edinmekte sorun yaşıyoruz" diyen Tahincioğlu, azınlık muamelesi gören Süryaniler'in mal edinmesine bu yeni yönetmelikle de netlik getirilmediğini söyledi.
             'Gasp edildi'
             1936'dan sonra tüm mülklerinin mahkeme kararıyla ellerinden alındığını söyleyen İstanbul Protestan Kilisesi Vakfı Başkanı Ağabaloğlu da, şunları kaydetti:
             "Mülklerimiz için 'gasp edildi' diyebiliriz. AB'nin de yakından ilgilendiği bu soruna yeni yönetmelikle çözüm getirilmeliydi. Ancak Türk Proteston Cemaati, mülk edinme hakkından mahrum kalıyor. Devlet bizi azınlık olarak kabul etmiyor. Ben Türk'üm, Yahudi ya da Ermeni değilim ve Türk Hıristiyan Kilisesi kurmak istiyorum. Bu hak verilmeliydi."
             CHP'nin Doğu ve Güneydoğu için hazırladığı demokratikleşme paketinde isteyenlere ana dillerini, devlet denetimindeki özel kurslarda öğrenme olanağı sağlanacağı ve üniversitelerde enstitü kurulacağı vaadinde bulunuldu. 
             CHP Genel Sekreter Yardımcısı Algan Hacaloğlu'nun hazırladığı pakette, "Kürt sorunu" ve "Güneydoğu sorunu" ifadeleri yerine "etnik duyarlılıklara demokratik çözüm" ve "kültürel çoğulculuk" kavramları tercih edildi. Bölgede çatışma döneminin bittiği, işsizlik ve yoksullukla mücadelenin önemli olduğunun vurgulandığı pakette, merkezi Diyarbakır'da olacak Ekonomik Kalkınma Kurumu aracılığıyla işsizliğin azaltılacağı, bölgesel kalkınmaya öncelik verileceği kaydedildi. Paketteki düzenlemelerden bazıları şöyle:
        o   "Devletin ırkı olmaz" anlayışı temelinde tüm yurttaşlar, "TC yurttaşlığı" üst kimliğinde buluşacak.
        o   Türkiye'nin taraf olduğu Avrupa İnsan Hakları, BM Çocuk Hakları, ILO sözleşmeleri ile Avrupa Sosyal Şartı, Paris Şartı ve Helsinki Nihai Senedi ve Kopenhag kriterleri ülkemiz hukukuna idari ve iç güvenlik uygulamalarına yansıtılacak. Bu kapsamda köy koruculuğu uygulamasına son verilecek.
        o   Köye dönüş projesi başlatılacak. "Gönüllü" uygulanacak projeye göre, "zorunlu" olarak boşaltılan köylere dönüş imkânı verilecek, "terörden" mağdur olan köylülere tazminat ödenecek.     
             Alevi Bektaşi Kuruluşları Birliği tarafından düzenlenen "Bin Yılın Türküsü" isimli konsere katılan Başbakan Bülent Ecevit, CHP Genel Başkanı Deniz Baykal ve CHP milletvekili adayı Kemal Derviş'le bir araya gelmemeye dikkat etti.
             Abdi İpekçi Spor Salonu'nda 1000 bağlamacının verdiği konsere, Baykal ve Derviş Ecevit'ten önce geldi. Ecevit 17.30'da geldiği salona hemen girmedi. Baykal ve Derviş'le yüz yüze gelmeyeceği kapıdan içeri giren Ecevit'i, eşi Rahşan Hanım'la salona girişi sırasında izleyicilerden bir kısmı "yuhalarken", bir kısmı da "alkışladı". 
             Ecevit partisinin bakanlarıyla protokolün bir tarafında otururken, diğer tarafta CHP'liler yer aldı. Arada ise Cem Vakfı Başkanı Prof. Dr. İzzettin Doğan ve Alevi Bektaşi Kültürü Derneği Başkanı Ali Balkız gibi Alevi temsilcileri oturdu. Gecede bir konuşma yapan Ecevit, cemevlerinin devletin katkısıyla yaygınlaşması gerektiğini söyledi.
             Muhteşem ekip
             Programda konser veren bin bağlamacının 500'ü Türkiye'den, 500'ü ise Avrupa'dan geldi. Ekibe, Avrupalı müzisyenler, Cemal Reşit Rey Senfoni Orkestrası, ve Türkiye ve yurtdışında yaşayan semahçılar da destek verdi, Arif Sağ ve Ayla Algan da düet yaptı.
             Türkiye, iki Türk diplomatı şehit eden üç diplomatı ise ağır yaralayan 17 Kasım terör örgütünün Yunanistan'daki yargılanma sürecine müdahil olmayacak. Prof. Dr. Bakır Çağlar, kararı yadırgadığını belirterek "Türkiye bu kararla, hukuk ve politika alanında uluslararası tribünlere oynama fırsatını kaçırır" dedi.
             Dışişleri Bakanlığı, Türkiye'nin devlet olarak dava sürecine müdahil olmama kararını, Yunan mevzuatına dayanarak aldı. Bakanlık, davaya müdahil olacak şehit ve yaralı diplomat ailelerine ise maddi ve manevi destek sağlayacak.
             'İnce ayar söz konusu'
              Türkiye'nin Güneydoğu'daki çatışmalarda, "devletin sorumluluğunu yerine getirmediği" gerekçesiyle onlarca davada AİHM tarafından mahkûm edildiğini ve zor duruma düştüğünü anımsatan Çağlar ise, "Kararı çok yadırgadım. Yunanistan için de AİHM böyle bir karar verebilirdi. Bunun bir nedeni olmalı. Diplomaside buna 'ince ayar denilir' görüşünü dile getirdi.
             Adının açıklanmasını istemeyen emekli bir büyükelçi de saldırıların şahıslara değil devlete karşı yapıldığına dikkat çekerek "Diplomatik kanallardan yapılan bir anlaşma gibi görünüyor" dedi. YTP Genel Başkanı İsmail Cem, Ankara Yüksel Caddesi'nde bulunan Leman Kültür Merkezi'nde gençlerle sohbet etti. Türkiye'nin genç beyinlere ihtiyacı olduğunu belirterek, iktidara geldikleri zaman seçilme yaşını 25'e indireceklerini söyleyen Cem, gençlerle zaman zaman bir arada bulunmaya çalıştığını, doğrudan iletişim kurarak üniversiteli, çiftçi, esnaf gençlerin sorunlarını dinlediğini kaydetti. Gençlerle görüşmede 'çok şey öğrendiğini, bildiği şeylerin detaylarını birinci ağızdan aldığını' belirten Cem, 'gençlerin kendi geleceklerine olan güvenlerinin kaybolduğunu' bu durumda bu güvensizliği kendilerinin mutlaka tasfiye etmeleri gerektiğini söyledi. 
             Erdoğan: Şiirler 4 Kasım'dan sonra 
             Anayasa'nın 76. maddesi ve Milletvekili Seçimi Kanunu'nun 11. maddesi nedeniyle milletvekili seçilemeyen AKP lideri Recep Tayyip Erdoğan, temel hak ve özgürlüklerin önündeki engelleri kaldıracaklarını belirterek "Durmayacağız, AKP'yi Anayasa'yı değiştirecek güçle iktidar yapacağız" dedi. Seçim kampanyasını sürdüren Erdoğan, Çankırı'daki mitingte, bazı partililerin şiir okumasını istemesi üzerine "Şiiri 3 Kasım'dan sonra okuyacağım" diye konuştu. 
             Çiller: Kimseyle koalisyon yok
             DYP Genel Başkanı Tansu Çiller, İzmir'de, hiçbir parti ile koalisyon yapmayı düşünmediklerini vurgularken, "Sağa bakıyorsunuz başbakanı olmayan bir ekol. Sola bakıyorsunuz Türkiye'yi bugüne getirmiş dördüncü ortağın da içinde yer aldığı bir parti. Tek başımıza iktidara doğru yürüyoruz" dedi. Toplantıda DYP'li kadınlar, Çiller'in kendileriyle görüşmemesi üzerine, "En çok biz çalışıyoruz. Size kalırsa nal toplayacağız" diye tepki gösterdiler. 
             Erbakan ve Kutan aynı mitingde...
             Necmettin Erbakan, vatandaşlardan oylarını SP'ye vermelerini isteyerek, "Türkiye'nin işi, bu çoluk çocuğa bırakılamaz" dedi. Seçim gezilerine Şanlıurfa'dan başlayan SP'nin Topçu Meydanı'nda düzenlenen "Saadete Davet" mitingine Erbakan da katıldı. Erbakan konuşmasında, "saadetin" ancak SP ile geleceğini öne sürdü. SP Genel Başkanı Recai Kutan ise iktidara gelirlerse ilk yapacakları icraatın IMF ile yapılan anlaşmaları yırtıp atmak olacağını kaydetti.
             YSK, kapatmaya itirazları reddetti
             YSK, Kanal 6, Star, Star Max ve Habertürk'ün yayınlarının durdurulması kararına yapılan itirazı reddetti. YSK dünkü toplantısında cezalara yapılan itirazları ele aldı. Toplantıda, YSK, kararlarının kesin nitelik taşıdığı gerekçesiyle itirazların reddedilmesi kararına varıldı. Bu arada RTÜK, İdare Mahkemesi'nin Habertürk için verdiği 'yürütmeyi durdurma kararının' iptali için başvuruda bulunacak. RTÜK'ün gerekçesi ise, kapatma kararının YSK tarafından alınmış olmasına dayanıyor.
             Sandık başkanına 44 milyon lira
             Milletvekili seçimlerinde görev yapacak sandık başkanlarına net 44 milyon 500 bin lira ödenecek. Yüksek Seçim Kurulu (YSK) Başkanlığı'ndan il ve ilçe seçim kurulu başkanlıklarına gönderilen genelgede, seçim sırasında görev alacak sandık başkanlarına 3'er yövmiye olarak 44 milyon 500'er bin, diğer görevlilere ise 13 milyon 500'er bin lira ödeme yapılacak. Genelgede oy kullanılacak sandıklar ile kilitlerinin gözden geçirilmesi istendi. Sandık başkanlarına bir hafta seminer önerildi.
             DEHAP açılışında Öcalan sloganı
             Diyarbakır'da DEHAP'ın Kayapınar Belde Teşkilatı, "Biji Serok Apo" (Yaşasın Başkan Apo) ve "İmralı'ya bin selam" sloganlarıyla açıldı. Eski HADEP Genel Başkanı Murat Bozlak, "Kimse DEHAP'ın çöplüğünde istikbal aramasın. DEHAP barajı aşacak" dedi. Genel Başkanı Mehmet Abbasoğlu, eski SDP Genel Başkanı Akın Birdal ve Bozlak, Çarıklı'da 4 bin araçlık konvoyla karşılandı. Abbasoğlu, Birdal ve Bozlak Kayapınar belde teşkilatının açılışına katılarak partilere seslendi. 
             Bakü - Tiflis - Ceyhan boru hattının (BTC) güzergâhındaki köyler yaşadı. Hat boyundaki köylerde halk, terkedilmiş, para etmeyen arazilerini boru hattı için yapılacak kamulaştırmada devlete satacak. Hattın yapımı bölge halkına iş olanağı sağlayacak. İnşaatta çalışacak vasıfsız işçilerin alımında sözleşme gereği güzergâh boyundaki köylerine öncelik verilecek. 
             30 ay sürecek Hat çalışmaları boyunca ekiplerin bütün ihtiyaçları çevredeki il ve ilçelerden karşılanacak. Bu da bölgedeki ticarete katkıda bulunacak.
             Üç kamp kurulacak
             Bakü'de başlangıç terminali ve Ceyhan'da da bitiş terminali temeli atılan BTC'nin Türkiye güzergâhında önümüzdeki mart ayında çalışmalar başlıyor. Öncelikle Erzurum'un Horasan ilçesi Köprüköy, Sivas'ın Zara ilçesi ve Kahramanmaraş'ın Göksun ilçelerindeki köylerde ana inşaat kampları kurulacak. İnşaat süresince açık kalacak kamplar, yöre halkına da birçok imkân sunacak. Örneğin, sözleşmesi gereği kamplarda kurulacak tam teşekküllü 40 kişi hizmet kapasiteli hastanelerden çevre köyler de yararlanacak. Yine bu hastanelerde dönem dönem sağlık taramaları gerçekleştirilecek.
             Filmle alıştıracaklar
             Doğu Anadolu'da ulaşımın zor olduğu arazide dev boruların taşınması ve inşaat makinelerinin geçmesi için yapılacak yollar, bölgedeki sarp arazide yeni ulaşım olanakları sağlayacak. İnşaat konsorsiyumu, okullara kitap yardımı yapacak. İnşaat ortamına ve getireceği değişikliklere alışması için hazırlanan tanıtım filmi ile alıştırılacak ve bilgilendirilecek olan köylüler, çalışma ekiplerine hizmet satabilecekler.
             Kamulaştırma bedellerinde hak kaybı olmayacak. Kamulaştırmalarda, inşaatın kontrolörlüğünü yapacak olan İngiliz BP'nin isteği üzerine 'uluslararası standartlar' uygulanacak. 
             Boru hattının geçeceği bölgelerde sivil toplum örgütlerinin de katılımıyla teklif komisyonları kurulacak. Bu komisyonlar, arazilerini satın almak için köylülere sunulacak fiyat teklifini belirlemede söz sahibi olacaklar.
             Balıkların parasını ödeyecekler
             Bu arada, Ceyhan Deniz Terminali'nin inşa edileceği yerde avlanma alanları bulunan Gölovası balıkçılarının kayıpları, boru hattının ömrü 40 yıl olduğu için, gelecek 40 yıl boyunca elde edecekleri gelir hesaplanarak karşılanacak.
        Hintliler Horasan'da Almanlar Zara'da
             Boru hattının inşası 'çok uluslu' bir inşaat çalışmasına sahne olacak. Hattın yapımını gerçekleştirecek yabancı inşaat şirketlerinin Hintli, Alman ve Hollandalı ekipleri, Türk mühendisler ve işçiler ile birlikte çalışacaklar. Yabancı grupların nerelerde kalacağı da belirlenmiş durumda. Hollandalılar Horasan'da, Almanlar Zara'da, Hintliler Göksun'da kalacaklar. 
             Sözleşme gereği kamplardaki yemekhanelerde yabancı personel için çıkarılacak yemekler, kendi ulusal mutfaklarından olacak. Dünyanın önde gelen perakende gurusu Paco Underhill, "Zaman alışveriş dünyasının acımasız efendisidir: Bir müşteriye iki dakikada hizmet verebilmek başarı, bunu üç dakikada yapmak başarısızlıktır" diyor. 13 - 14 Ekim tarihleri arasında düzenlenecek 2. Uluslararası İstanbul Perakende Konferansı'nda konuşma yapacak olan Underhill, perakende sektöründeki tek antropolog olarak tanınıyor. "Alışveriş insanın kanında var" diyen Underhill, "Bu yüzden alışveriş bilimine antroplojinin katkısı tartışılmaz" diye belirtiyor. Underhill, alışverişte öne çıkan tüketici davranışlarını anlattı.
        Siz sektördeki tek antropologsunuz. Antropolog olmanın sektörde ne gibi avantajları var?
             Antropoloji dünyaya farklı bir açıdan bakmayı sağlıyor. Özellikle de günümüz teknolojisinin ilerleme hızını düşününce birçok insan faktörünün geri plana itildiğini gözlemleyebiliriz. Antropolojinin temelinde ise insan, insan davranışları, çevreyle etkileşimi yatar. Alışveriş ise hayatın temelinde yatar. Bunun da temelinde insan var. Alışveriş insanın kanında var. İki olgunun da özü insan. Bu yüzden alışveriş bilimini yaratırken antroplojinin katkısı tartışılmaz.
        Alışveriş bilimi neyi inceler? 
             İnsanların belli başlı eğilimleri, sınırları ve ihtiyaçları var. Perakende ortamı da bu karakteristiklere göre uyarlanmalıdır. Bu alışveriş biliminin ilk ve en basit prensibidir. Alışveriş bilimi bize ikna etmekle kârlılık arasında çok girift ve ayrılmaz bir bağlantının olduğunu gösterir. Her bakımdan ikna etmek konusunda titiz davranırsanız, kârlılığınız garanti altına girer. Müşterilerin özel ihtiyaçlarına cevap verebilecek bir perakende ortamı inşa etmeniz ve işletmeniz halinde, başarılı bir mağaza yaratırsınız. 
        Müşteri neyi sever?
        
        
        
