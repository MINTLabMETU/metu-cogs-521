                       
        Fotoğrafın Arka Yüzü
        Melih Ergen
           1996
           
             Roman
                   
        Zıt duygularımın bir bölüğü bu çoğul merakı; insanı, sosyal ve tabii ki aslında işle ilgili görerek ferahladı. Öbür bölük ise, önemsizleşen hayatımda "her şey olabilir" sınırlarında gezindiğinden düş kırıklığına uğradı. Yorganın altına kayabilirdi.
        O, bu kadar çabuk, net ve gerçek çözümlemelerden hoşlanmayacak kadar kadın olduğu için, ne kadar gereksiz soru varsa oradan başlamayı uygun sandı. 
        "Hayrola neyiniz var, doktora gittiniz mi, ilaç alıyor musunuz, çorba yapayım mı, işi merak etmeyin, niye telefon etmediniz, ben gelip bakardım size, sizi arayanların listesini getirdim, yapmam gerekenleri not alayım isterseniz; ama önemli olan sizin sağlığınız, zaten bütün arkadaşlar ve patron da geçmiş olsun dediler, çay kaynatmıştım, demleyeyim geliyorum hemen..."                          
        Çayı demlemeye gitti. 
        Durur muyum ben? 
        Kirli çoraplarım dahil elime ne geçirdiysem valizime tıkıştırdım; gömlek, fanila, yarıya kadar okunmuş Nesimi, tamamı okunmuş Bukowski, hiç okunmamış ve okunmayacak olan Fuzuli Divanı, dişlenmiş elma, kalem ve yedek gözlüğüm, giden mektupların suretleri, gelenler, kır kahvesinde dağlar dağlar, bulutlar bulutlar olan sararmış fotoğrafı, Çelik Malzeme Muadelet Cetveli, Kaynak Pozisyonları Kataloğu ile Gazaltı Kaynak Makinesi Bakım Kitabı, Milli Prodüktivite Merkezi Başarı Sertifikası, iğne kutusu, pamuk torbası, eski paralar kutusu, eski fotoğraf, eski plaklar, eskiyen ne varsa, ne kadar eskimişse vazgeçtiğim, siğermiş gibi yağan yağmurun iyice hüzünlendirdiği dar ve karanlık sokakta bir başıma kaybolmuş dolanıp dururken yerde bulduğum ve yıllarca "uğurdur" diye sakladığım tek küpeyi de aldım. Bunca şeyin beni nasıl eve, bu odaya, bu yatağa, için için belli etmeksizin büyüyen bir tarihle bağladığını küpeyi elime aldığım anda fark ettim. Bunu fark etmek beni öfkelendirdi, hemen şu anda çıkıp gitmek isteğimi yok edecek diye ürküttü. Bu mistik büyüyü Vampir Kazığı ile tam orta yerinden vurup parçalar parçalamaz, her bir eşya valizden fışkırırcasına orta yere saçıldı. Dağılıp saçılan eşyalar bütün geçmişimi bir anda "Pişmanlık Tarihi" olarak yazdı. 
        Yatışan öfkem, yerini yılgınlığa bıraktığında, anlamak için son bir çabayla kendimi eşyaların ortasında boş gözlerle yerlere, duvarlara, tavana bakar buldum. Çantama doldurmaya çalıştığım her eşya, beni geçmişime ışınlayıp bahtsız yolculuklarıma tekrar döndürdü.
        Her bir eşyayı teker teker elime alıp bu kez kaçmayarak ve üstünü örtmeden, bilinçaltıma itilmesine izin vermeyerek, yeniden ve uzun uzun elimde tutup bu bulanık yolculuğa, kaçak bir yolcu gibi en sonda eklenerek değil, cesaretle hiç mi hiç değil, yalnızca nerelerde hata yaptığımı her seferinde bulup çıkardığım pişmanlıklarla dolu bir teslimiyetle çıktım.
        Her seferinde, çevresi kabartma Latin harfleriyle çevrili eski küpenin, üstelik sokakta bulunan; üstelik öyle bir günde sokakta bulunan bu eski küpenin, neden "uğur"um olabileceğini, elimde evirip çevirip düşünürken, o tahta dolaptan bir bir çıkan öykülerle karşılaştım. 
        Gözlerimin önünde titrek, belirsiz, hep silik kalmış eski anılar, canımı acıtmalarına hiç de aldırış etmeden, hoş ben de eskisi kadar yanmazken, benim hiçbir zaman bilemediğim gizli yanlarını göstere göstere, tarihi okumaya başladılar. İşte o anda, tarihimle küpe arasındaki esrarengiz bağı kurdum. Yeterince hüzünlü olan o dar ve karanlık sokağa siğermiş gibi yağarak, hem sokağa, hem bana daha bir hüzün katan yağmurun altında bir başına kaybolmuş dolaşırken, küpeyi değil, kendi tarihimi bulmuştum. Ne yazık ki bunu; ancak paramparça ettiğim anda valizimden saçılan eşyalara şaşkın şaşkın bakarken anlayabiliyordum. Bunu bir daha hiç geriye dönülmez, daha sonraları hatırladıkça yüreğime pişmanlıklar yığacak o öfke anlarımdan birinde anlayabiliyordum.
        Sekreterim; ben donup kalmış ve bir türlü gerçekleştiremediğim çekip gitme duygumu iyice unutuş, daha doğrusu eşyalarla bu duygumun arasındaki ilişkiyi anlamışken girdi içeri. Girdiği anda, odanın ve çevreye saçılmış eşyalar arasında durup kalmış halimi görünce, zaten şıngırdayan çay fincanlarını taşıdığı tepsiyi elinden fırlatıp atacak gibi oldu. 
        "Ne oldu allahaşkına burada?"
        Şaşkınlıkla büyüyen gözlerine öylece bakıp durdum. Ne diyebilirdim ki? O bir sıçrayışta tepsiyi bıraktı, baygınlık geçirenlere yapıldığı gibi; öyle mi bellemişti, beni baygınlık geçiriyor mu sanmıştı, arkamdan koltuk altlarımı tutup yatağa taşıdı. Sonra da bir yastık alıp sırtımı yastığın ucuna verdi. En sonra da çayımı ve kendi çayını alıp yatağın ucuna oturdu.
        "Çok mu kötüsünüz?"
        "Hayır," dedim.
        "İyi, ama bu eşyalar nasıl saçıldı, oda bu hale nasıl geldi?"
        "Bilmiyorum," dedim. 
        Onun hiçbir şeyden anlamayacağından o kadar emindim ki üşendim ve bir açıklama yapmak yerine, "Benimle evlenir misin?" diye sordum. Nerdeyse başı tavana vuruyordu. Bense laf olsun diye sordum, bu soru değildi, hemen kabul edeceğini adım gibi biliyordum. Genç ve bekâr, paralı ve kendi odağında iktidar olan hiçbir erkeğe, kim olursa olsun; daha da ileri gidiyorum, kim, ama kim olursa olsun, "Hayır" demez hiçbir kadın; biliyordum. 
        Nerdeyse o anda karar verdik. Ayrıntılar önemli değil, bu kararı vermem için benim yorgunluğuma denk düşecek olmasını anlamam yeterliydi. Bundan böyle yalnızca günlük hayatın gereklerini yerine getirecek; tüp, klozet kapağı, pamuk, hayvanların yemeği, hayvanlarıma ne der acaba, yiyecek içecek alacak ve böylelikle tembel bir hayat sürmem mümkün olabilecekti. Enine boyuna hiçbir şeyi düşünmeye fırsat kalmadan bütün eşyalarımı ona terk edebilecektim. 
        Yanılmışım.
        Günlük hayatın hayhuyuna sığınıp hatta yetmezse ve onlar da gelirse, Allah bağışlasın, hatta birden fazla, kız oğlan ne fark eder ki, yeter ki sağlıklı olsun, yine de kendimi düşünmekten alıkoyamıyorum, ikiden de fazla, Allah analı babalı büyütsün, bin bir gaileyle bize her an yaşayarak yaşamakta olduğumuzu unutturacak çocuklarla, yaşadığım ve bundan böyle yaşayacağım hayatı unutabilirim sanmıştım. 
        Hiçbir şeyi unutmadım. 
        Hiçbir şeyi.
        Unuttuğumu sandıklarım bile o dolabın içinde bulduğum eşyalarla birlikte bir bir canlanıyor şimdi.
        Onu ve çocukları ve eşyaları ve seçmeden yaşadığım bu hayatı terk ederken, bir daha hiçbir şekilde , özelime katacağım bir eşya ile ilişki kurmayacağıma dair yeminlerimin uçup gideceğini bilemiyordum. Uğur küpesinin bir eşini o dolapta bulacağımı nereden bilebilirdim? Beni onunla duygudaş kılan ilk ipucunu eşyalardan çok önce sezmeme rağmen, en büyük hatayı onun üstüne üstüne gitmekle yapmıştım.
        Babasını, hep fotoğraflarda donup kalan ve artık hiç değişmeyecek olan, o bildik sedirde elinde tespih, dudaklarında rakının ıslattığı "Gecenin matemini aşkıma örtüp sarayım" mırıltısıyla kalacak sanmıştım. Salonun duvarına gömülü dolaptan bir koşu getirip yaydığı yaygı, üzerine koyduğu tambur ve onun üzerine yerleştirdiği siniye, anasının buğusu üstünde koca  tencereyle  yetiştirdiği,  "Verdiğin  nimetler  için hamd-ü senalar olsun," ama önce babası, sonra hep birlikte, tahta kaşıklarla sıcak yufkaları dürüm yapa yapa yedikleri akşam yemekleri, belleğimde donup kaldı. Biliyordum. 
        Hiçbir kötülük, ama hiçbir kötülük, sonsuza kadar süreceğini sandığı hayatlarına ulaşamazdı. 
        Babası saç örgüsü urganın ucunda sallanıp sallanıp durduktan sonra, "Hayır", diyemeden, fırsat yoktu; "Neden"? diyemeden, hakkı yoktu; "İstemiyorum", diyemeden, dinleyen yoktu; bütün hayat; ama niye hep bir kaşık eksik, bambaşka bir hayat gelip bütün ailenin ocağına dikilmişti. Bir eksiğiyle, sonra bir eksiğiyle, sonra kendi de eksilerek yemekler artık masalarda yendi. 
        Evlerin içi, siyah beyaz ilk televizyonlarla çoğaldı. Grundig ve Saba radyolar oturma odalarına, Nordmende, Hitashi, sonra da "Tüpü çok pahalıdır" diye diye Telefunken, Arçelik, Beko televizyonlar salonların başucuna geçip oturdu. Artık eksilenler için avunmak kolaylaşmış, gaz lambaları eşliğinde oynanan oyunlar ve kuzine üstü kestaneler yerine, hayat her acıyı yenmeye hazır küçük düğmelerin eline tutuşturulmuştu.
        Anası ise her derdini unutturan o kutunun karşısında, vefalı evlat renklisini alıp getirdikten sonra, hepten unutulmuştu. 
        Anası da onları unuttu. Torunlarını bile görmek istemedi. Dudağının üstündeki ben iyice irileşip karardı, şehla gözü iyice şaşılaştı, ellerinin üzerindeki deri çekildikçe uzayıp sünen ince bir zar oldu. 
        Gündüzleri  pencerenin,  geceleri televizyonun önünde hayallere daldı. Odunpazarı'nda süzüm süzüm süzülüp gezdiği günleri özledi.
        Savaşın en civcivli günlerinde kundura tamircisi olan babasının, dört bir yanına düğüm atarak getirdiği mendillerden saçılan çil çil altınlar, onun ebedi aşkla ilgili hiçbir hayalini etkileyemedi. Köstence'liye kaçtığı ilk günü hatırlamaya çalıştı. Nice yoksulluğa hep bu aşk yüzünden katlandığı günlerini aradı. 
        Kardeşinin Köstence Babadağ'da vurulup ölmesinden kaç zaman sonra astı kocası kendini. Kaç zaman olsa bile kocasının kardeş acısına hiç dayanamadığını, sonunda bu acıyla yaşamaktan bezdiğini bir tek o bildi. Ne oğlu, ne kızlar, ne kendisi, kocasının bu acısına ulaşamadı. 
        Önce kocası, sonra insanın dili varmıyor; ah oğul, ebediyen gittiler, öbürleri ara ara görünseler de yine gittiler. O ise yorulup bezdiyse de bir türlü ölemedi. Düzenli olarak haftada iki kez ziyaretine gelip ufak tefek işlerini de aradan çıkaran üst kat komşusuna bir kez anlattı. 
        "Ölem, ölem diyom, bir türlü ölemiyom."
        "Ağzından yel alsın Zübeyde Teyze, o nasıl laf öyle?"
        Hemen sözü değiştirip soruyor: 
        "Her bi şi anlıyom da bu kutunun içine hepiciği birden nasıl sığıyo, bi tek onu anlıyameyom. Sinema böyük, hepiciği sığar, ama bu küccücük."
        Komşu ne derse desin, nasıl anlatırsa anlatsın o kabul etmiyor. Kar sporları programında kayak yapanların sıçrattığı karla üşüttüğünde ısrar ediyor, haberleri okuyan spikerin bacaklarına baktığı kaygısıyla oturduğu koltukta küçüle küçüle kuş kadar kalmış minik bedeninde, bacaklarının ucunda kâğıt helva gibi duran ayaklarını altına alıp eteğini topluyor: 
        "Zaman çok değişti, hiç güven olmeyo, her eve girip çıkıyolee. Ört kız bacaklarını, sen de ört bakem."
        Bir tek bu komşusuyla gülleri açıyor, bir onunla konuşuyor. 
        "Küçük oğlan iki haftadır uğramadı galiba?"
        "..."
        Çocukları ve geçmişiyle ilgili olarak kimseyle konuşmak istemiyor, komşusuyla bile. Böyle sorularda aklı tek televizyonu ve ölmeyi anlamakta kalıyor. 
        Sekreterim bu evlenme teklifinin ciddiyetini önce anlamadı. Ancak yüzümdeki asık tonlamadan kuşkuya kapılarak hiç ummadığı bir anda hayatının değişivereceğini, bunun  mümkün  olabileceğini,  yıllar sonra anlamak üzere ne çok şey birikebileceğini fark ettiği zaman, kadınsı gardını aldı, hemen telâşla annesine koşup bu olayı anlatmak isteğini bastıra bastıra sordu: 
        "Şaka yapıyorsunuz."
        "Son derece ciddiyim."
        "İyi, ama nereden çıktı bu?"
        En fazla, en fazla yorganın içine süzülüvermek, en fazla işyerinde ikinci bir otorite olmak, en fazla pastane, sinema dönüşlerinde kasa fişlerini tutan arkadaşının kulağına, -biraz da kıskandırırcasına- sahip olmak istediği böyle bir sırrı fısıldamayı düşlemek yerine, resmî ve meşru bir ilişkiden söz ediyor; işyerlerinin çapraşık kadın erkek ilişkilerindeki huzursuzluğu yaşamadan, kendini kullanılmış gibi duymadan, "sonuçsuz" kalmadan sonuca varıyor. Patronun "Yeni Genel Müdürünüz" diye takdim ettiği ilk günden bu yana artık ayakları işe geri geri gitmiyor. Mantosunu telâşla alıp aklı fikri, ardından annesinin sıraladığı "Gelirken kıyma al, ayçiçek yağı da kalmamış" tembihleri yerine, yarım kalan makyajını düzeltmekte kalıyor. Altı kontrplak bloknotunu alacak, yayın arasına sıkıştırdığı kâğıtların sağ üst köşesine tarihi atıp yanına minicik bir çiçek kondurup sabah gündemini alacak: 
        "Sizi ilk gördüğüm günden beri çok beğeniyorum."
        "Ben seni beğenmiyorum. Savruksun. Başarı, uyurken bile işi düşünürsen sağlanır. Sen uyurken işi düşünmüyorsun, kadınca bir zekâyla işe doğrudan değil, işyeri moral ilişkilerinden dolanarak varıyorsun."
        "Yani benden hoşnut değil misiniz?"
        "Öyle söylemedim. Bu bir seçimdir, iş kadını olmak istiyorsan işin kurallarını öğren, ev kadını olmak ister gibi çalışma."
        "Aldığım parayı biliyorsunuz."
        "Gördün mü, gerekçelerin hemen hazır. Üstelik konu dışı. İşin gereğini yerine getir, para arkadan gelir. Yaptığı işi bir başkası için değil, yalnızca kendisi için yapmalı insan. Konumuz ise senin neyi seçtiğin?"
        "Anlamadım."
        "Boşver, evlenince istifa edersin."
        İstifa edip üç çocuk büyüttü. 
        Ama önce orada benimle uzun uzun sevişti. Evleneceğinden hiç kuşku duymadan ve hamile kalmak isteyen bir kadın sevişmesiyle sevişti. Genel müdür ve sekreter ilişkisinden, eşit bir ilişkiye geçmenin sınıf  atlamayı  çağrıştıran  heyecanıyla  dudaklarını, "İnan ki sana, ölünceye kadar sana aitim," ile dudaklarıma bastırdı. Terli kalçalarını hep sağa sola kaydırarak kız olduğunu ve böylelikle yaldızlı yazısıyla kokteylini de duyuracak düğün davetiyelerine ve beyaz gelinlik düşlerine sonunda hak kazandığını belirtmek istedi. Lise yıllarında kaç kez üstten üste sevişerek aklı sıra genel geçer tabularına, kim bilir kaç tanesine daha bağlı olduğunu, onu tanıdığım günden beri hep varsaydığım için, aldırış etmedim ve hiçbir şeyi belli etmemeye özen gösterdim. Onun bir günahı, benim tasarılarımla hiçbir ilgisi yoktu. Değil mi ki hiçbir ilgisi yoktu, kasa fişlerini tutan arkadaşıyla soluk soluğa konuşurken onu mutlu görmekten hoşlanabilirdim. 
        "O kadar nazikti ki, istersen evleninceye kadar bunu yapmayalım, diyerek kendisi uyardı beni. Öyle şaşkındım ve hoşlanmıştım ki biraz ısrar etse kendimi bırakabilirdim. Raporu bir hafta sonra bitiyor, bir hafta sonra işlemlere başlayacağız. Hastasın, her gece gelir bakarım dediysem de, artık olmaz dedi. Yıldırım nikâhı ile..."
        Bundan böyle hep benim dışında konuşacağı alanlar açmam gerekiyor. Günler düzenlemeli, beş çaylarında kekler, pastalar, kurabiyeler pişirmeli. 
        Ona hiçbir şeyi belli etmedim. Belli edilir mi, beyaz gelinliğin bir katille yan yana durduğu nerede görülmüş? Ben onunla sevişirken "küçük ölüm" denilen orgazmı değil, koskoca, muhteşem ve taammüden işlenen bir cinayetteki büyük ölümü gözledim; hayır bekledim, hayır özledim, hayır istedim! 
        Ey kör kuyulara bağırılan, kör kuyunun taş duvarlarından yankılana yankılana yer altı sularına, seni bu suyla sazlara, dağlara, bir haykırsam, ovalara, göllere, denizlere, ey çatlatan sır ve böylece benim olmaktan çıksan! 
        Kaç zaman gelip gittiğimi bilmez oldum. Yine de gözümü kırpmadan ve ağzından çıkan hiçbir sözcüğü kaçırmadan dinlediğim öykülerini bir bir yaşayacağımı anlamaz oldum. Bilip anladığımda iş işten geçmişti, ah-vah ben ne yaptım, nasıl yaptım da böyle bir hayatı yaşar oldum, pişman oldum. Yer yarıldı, gök yarıldı, zaman kırıldı ve bütün inançlarımı kaybettim. 
        O ise bir günden bir güne halimi merak edip sormadı: "Kimsin, nesin, ne yapar, ne yaşarsın?"
        
        
        