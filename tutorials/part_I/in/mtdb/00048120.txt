                           
             Aramızdaki Şey
             Tomris Uyar
                   
                Öykü
                   
        
        YAVRUAĞZI 

        - "Fazla acele etmiyor musun Güngör Abla? Etmiyor muyuzyani? Bak gömlekler kırıştı... Karışmak bana düşmez de ona danışmadan, böyle..."
        - "Ona ne zaman danıştım ki şimdi danışayım Asiye? Duyan da senin Alev'i tanımadığını sanacak. Kaç yıldır yanında çalışıyorsun, hâlâ öğrenememişsin huyunu. Önce kızacak tabii, ağlayacak falan ama sonradan teşekkür edecek bize. Onun iyiliğini istiyorsak, bir an önce... "
        - "Hırsı birkaç günde iner mi dersin? "
        - "Bu saçma sorularla oyalanmayı bırak da köşedeki çantayı getir bana. Çabuk ol biraz. Şu bavulu da sofaya götürüver. Kapatana kadar canım çıktı, baksana ter içinde kaldım... "
        - "Ama o çanta bunların hepsini almaz ki. "
        - "Nasıl alacağını biraz sonra görürsün... Sığmayanları yüklüğe koyarız, isterse gelsin, ayırsın istediklerini, götürsün... Ayrıca çok umurumdaydı ya... Bana kalsa hepsini yüklüğe atardım, dua etsinler incelik gösteriyorum. Önce gömlekleri uzat bakayım. Boyunbağlarıyla fularları en üste koyalım... Hem neden bu kadar tedirginsin sen? Somurtmuş duruyorsun. "
        - "Valla bilmem ki Güngör Abla... Sarman'ın kaçtığını söylediğimizde nasıl üzülmüştü, bugün gibi aklımda... "
        - "Kedi tüyüne karşı alerjisi olduğunu doktorundan öğrendiğimi unuttun mu yoksa? Sesi mi gitseydi yani? Zaten sen bana inanmasan hayvanı uzak bir yere götürüp bırakır mıydın? Alev'in iyiliğini düşünmesen? "
        - "Ama doğrusu sonradan çok... "
        - "Şimdi bırak bunları Asiye'ciğim... Bir viski koy bana sen, kendine de bir kahve yap. Biraz mola verelim... Öyle yoruldum ki... Belki bir viski iyi gelir, kafamı toplarım... "
        - "Keşke yardım etmeme izin verseydin... Dur, viskini koyayım da... "
        - "Canım bitti sayılır. Çantanın fermuarını çekince tamam... Yalnızca birkaç ufak tefek şey var, hemen halletmem şart, aksi gibi vakit de yok... "
        - "Alev Hanım bu akşam mı dönüyor yoksa? Dün gece telefonda öyle mi dedi? "
        - "Öyle demedi ama benim sezgilerim güçlüdür... Neyse, şu viskiyi koy sen, dedim ya kafam karmakarışık... Çömelmekten dizlerim de tutulmuş. "
        - "Demin bana bir şey mi sordun Asiye'ciğim "
        - "Mutfakta bağırsan bile bu odadan duyulmuyor, duvarlar çok kalın bu evde... Sağol canım. "
        - "Yolculuğu iyi geçmiş mi bari? diye sormuştum. "
        - "Gelecek ayki turnesi ayarlanmış. Orada biraz daha kalsa iyi olur da Alev'e lâf anlatamazsın... "
        - "Ama sen nasılsa Mine'nin ateşlendiğinden söz etmemişsindir telâşa kapılmasın diye, değil mi?... N'oldu ki Güngör Ablacığım? Yüzün sapsarı. Mine'yi merak ediyorsan, etme boşuna. Ateşi düştü. Demin baktım, mışıl mışıl uyuyor. Dün gece annesiyle konuştuğunuzu duyunca kalkmak istedi, onun sesini özlemiş ama ben terin soğur deyince üstelemedi iyi ki. "
        - "Lâf aramızda Asiye'ciğim, çok şımarık bir çocuk Mine. Hep hasta. Düpedüz annesine naz yapıyor. "
        - "Bana sorarsan şımarık falan değil. Tatlı söyledin mi lâftan anlıyor. Hem dün gece alnı yanıyordu, sahiden hastaydı. "
        - "Zaten suç onda değil ki, Alev'de. Hangi çocuğun üstüne bu kadar titrersen şımarır. Kural yok, sınır yok. Giysiler, oyuncaklar. İstediği önünde, istemediği ardında... Geç saatlere kadar televizyon seyretmesini önleyene kadar neler çektim, beni sevmemesini bile göze aldım, sırf onu şiddet dolu filmlerden koruyabileyim diye. Annesine kalsa... "
        - "Alev Hanım'ın sevgisi kendincedir Güngör Abla, bilirsin. Mine'ninki de öyle. Annesinin kaç gün sonra döneceğini sordu dün gece. Ben yakında dönecek dediğimde, gittiği günle döndüğü gün sayılacak mı dedi... "
        - "Şu kendince lâfını ne güzel buldun Asiye. Bizim süs bebeği de annesinin tıpkısı olma yolunda, dik kafalı, bildiğini okuyor. Bak, ikinci sınıfa gidiyor da ayların kaç gün çektiğinden habersiz! İşi gücü süslenmek, annesi gibi giyinmek... Ama telefon konuşmalarına kulak kabarttığını, yani kırk yıl düşünsem... "
        - "Kulak kabarttığı falan yoktu... Konuşmalar onun odasından duyuluyor, oranın duvarları ince anlaşılan... Boşuna canını üzüyorsun Güngör Abla, o da ileride anlar senin değerini, ne olsa hisli bir çocuk... Süslenmek dedin de, Alev Hanım bu akşam dönecekse Mine'nin yeni elbisesini ütüleyeyim bari, annesini onunla karşılasın."
        - "Aklınla bin yaşa Asiye'ciğim! Alev yumuşar o zaman, yatışır. Şey, bir yanlışlık olmasın, Alev'in kırmızı tuvaletinden artan kumaşla diktirdiğimi diyorsun, değil mi? Yaşa! Alev bir daha kırmızı giyemeyeceğine göre... "
        - "Nedenmiş o? Neden kırmızı giymesi yasak? "
        - "Niye ürktün birdenbire Asiye'ciğim? Buz kesildin sanki. Bunu sana anlatmak oldukça güç biliyorum. Piyasanın bazı kuralları vardır. Alev'in -sana nasıl desem- imajı kırmızıyla nicedir öylesine bütünleşti ki yeni kasetiyle klibi için ona bambaşka bir yüz, bambaşka bir renk bulmam gerek. Geçmişiyle bütün bağlantısını koparmalı. "
        - "Söylediğin iyi oldu Güngör Abla. Ben de saf saf dün gece beni neden telefona çağırmadığını, hatırımı neden sormadığını düşünüyordum. Daha önce hiç olmamıştı. Acaba bilmeden kırdım mı onu diye içim içimi yedi... Demek yeni şeyi yüzündenmiş. Rahatladım şimdi. Şu ütüyü bitireyim, bir şey istersen seslenirsin bana... "
          Bu kadının telefon konuşmasını duyduğu kesin, de ne kadarını? Mine'nin nezlesinden söz ettiğim kısmını duymuş, orası belli. Ne demiştim tamtamına? Şey galiba:
        - "Hepimiz iyiyiz canım, bizi merak etme... Mine biraz nezle yine ama ateşi yok, midesi bulanıyor o kadar. İki gündür okula göndermedim. Yok canım, telâşlanmana gerek yok. Hele bu aralar. Bu kaset için, bu turne için ne kadar çırpındık, biliyorsun... Kesin sonucu almadan, işi tam bağlamadan dönersen, bütün çabalarımız boşa gider. Benden söylemesi canım... Tabii bizler de seni özledik ama sabretmek zorundayız. Karşılıklı. Biraz daha. Mesleğin hepimizden önemli... "
        Buraya kadar bir pürüz yok. Asiye bunu duyduysa, Alev'in yanlış bir adım atmasını önlemeye çalıştığımı kavramıştır. Zaten Mine'nin ateşi düşmüş, sözünü etmeye değmezmiş... Peki sonra ne dedim? Bu salak Asiye telefona çağrılmamasına taktığına göre? Özel konuşmalara kulak kabartanlar, kapı dinleyenler varsa, işimiz iş... Başka derdin kalmamış gibi bir de telefonda tamtamına neler söylediğini akılda tutacaksın. 
        Öff yani! Bütün bunların üstesinden gelmek zorunda mıyım? Menajer miyim, muhasebeci mi, kostümcü mü, evin kâhyası mı? Alev gibi tutarsız, çocuksu bir kadının saçmalamasını engellemek kolay mı? Hangi gece kulüplerinde kimlerle görünecek, hangilerine adım atmayacak... Hangi televizyon kanallarında neler söyleyecek... Hangi gazetecilerle görüşmeyi kabul edecek, hangilerini kapı, dışarı edecek... Tutalım hepsini ayarladın, işin bitmiyor ki. Ya dalgın bu şaşkın ya da ezberi zayıf, sık sık koyduğun kuralları çiğniyor. O zaman, patavatsızlıklarına uydurulacak kılıfı da sen bulacaksın... 
        İyi ki yurtdışında bulunduğu süre içinde evin gidişinden, harcamalardan ben sorumluyum. Çevresindeki asalakları elemek için bulunmaz bir fırsat bu. Kimden başlamalı? diye kafa yorarken aklıma ilk Ali gelmişti, o delikanlının garip bir etkisi var Alev'in üstünde. Dün gece, Ali'nin bir süredir ortalıkta görünmediğini sıkıştırdım konuşmaya: 
        - "Bir süredir görünmüyor ortalıkta... Sen uzaktasın ya, belki tatile falan çıkmıştır... Bir şey bilsem, gizler miyim senden canım? Nerden çıkarıyorsun şimdi? Ama ne olur ne olmaz onun eşyalarını toplayacağım. Aldırmak isterse hazır bulsun... Belki yanılıyorumdur ama gençlere güvenmemeyi nicedir öğrendim. O yaştaki bir oğlanın ayaklarına kapanacak değilsin ya?... "
        Buraya kadar da tamam. Ne de olsa Ali ben varken bu eve adımını atmayacağını ona söylemeyecek kadar kibardır... Belki haksızlık ediyorum çocuğa ama bu konunun artık kapanması gerekiyor. Alev, bavulla çantayı sofada hazır görünce onun Mine'yi yüzüstü bıraktığına inanacak. Her şeyi bağışlayabilir de bunu bağışlamaz. Böylelikle onun etkisinden sıyrılıp yeni imajına oturması da kolaylaşır. Ali'yi bir daha aramayacak kadar gururludur...
        Geriye, güvenebileceği tek kişi kalıyor: Asiye. Beni saymazsak. 
        Asiye... Orada biraz ileri gittim galiba. Ali sorununu çabuk çözebileceği inancı, beni aşırı bir ataklığa itmiş gibi görünüyor. Sesimi alçalttığımı sanıyorum ama çok içkiliydim dün gece. Kadının gözlerinde garip bir  parıltı var sanki, demin bakışları enseme değince ürperdim. Ne demiştim? 
        - "Asiye yok canım, evine gitti. Bu gece yatıya köyden bir akrabası gelecekmiş, kalamadı. Yarın söylerim aradığını... Mine'nin başında ben varım ya... Nasıl yani "çok yakında?" Dönüş tarihini önceden bana bildirirsin, değil mi Alev'ciğim? Şaşırtmacalardan hiç hoşlanmam, bilirsin. "
        Yok canım, sinirlerim bozuk benim. Asiye bunu duymuş olsa, öfkesini gizleyemezdi... Zaten Alev'e kırıldığı açık... Yine de ağzını aramam gerek... 
        - "Asiye'ciğim, hâlâ bitmedi mi ütü? "
        - "Bitti bitti, odayı toplayayım geliyorum Güngör Abla. "
        - "Gelirken Mine'ye de bir bakıver... "
        - "Baktım, uyuyor. Başka bir isteğin var mıydı? İşte, bütün işler bitti... "
        - "Sağol canım, yoruldun, zahmet oldu sana... Alev'in otelini bir arasan diyordum. Oradaysa özlem giderirdin, ayrılmışsa yolda olduğunu öğrenirdik. Mine'yi boşu boşuna kaldırıp giydirmeyelim; tek derdim bu. "
        - "Üzülme sen Güngör Abla, Mine çoktan alıştı bu çeşit şeylere... Ben de beni arayıp sormayanı aramam zaten. Yoldaysa yoldadır... Neden gülüyorsun? "
        - "Alev'in sağı solu belli olmuyor, görüyorsun. Sevdiklerini bile kırıp geçiriyor ara sıra... Biliyorum, dün gece seni telefona çağırmamasına kırıldın, haklı olarak. Ama bir de beni düşün. Hiç yalan söyleyemeyen biriyken Mine'nin ateşlendiğini gizlemedim mi ondan? Onu seviyorsak ikimiz de küskünlüklerimizi gizleyeceğiz bu akşam geldiğinde, o konuyu açmayacağız değil mi? "
        - "Bilmem ki Güngör Abla, benim küskünlüğüm yüzümden okunurmuş derler... Her neyse, elimden geleni yaparım, merak etme. Ama o zaman, kırılmamasını istiyoruz diyorsan, çantaları yüklüğe götürelim bence, sonradan, alıştıra alıştıra... "
        - "Ama o iş çok farklı Asiye'ciğim... Bana güvenmen içimi öylesine açtı ki yorgunluğum geçti gibi. Bak, Ali'nin ondan kurtulmak için fırsat kolladığını çoktandır seziyorum. Yoksa bavullarını hazırlar mıydım?... Üstelik Mine bebek değil artık, Ali gibi şey bir erkeğin etkisinde kalması hiç doğru değil. "
        - "O kadarını bilmem Güngör Abla, belki haklısındır. Ama ben Ali Abi'den yalnızca iyilik gördüm. Mine de babası yerine koyuyor onu. Onun gösterdiği sevgiyi ne anasından gördü, ne babasından... Elime doğdu. Bilmez miyim? Ben kızı giydireyim, sen dinlen... "
        - "Bana bir dosya kâğıdıyla bir kalem uzatıver şuradan canım. "
        Sevgili Ali, 
        Yüzyüze konuşmak yerine böyle bir mektup yazmak zorunda kalmak, inan çok üzüyor beni. Ama Alev'i bilirsin, güç işleri hep başkalarının üstüne yıkar. Çocuk gibidir zavallıcık. Aşırı kıskançlığı olmasa, seninle çoktan güzel bir dostluk kurmuştum. Ama olmadı işte. Oysa menajeri sıfatıyla vereceğim kararlarda senin "erkekçe" bakışından yararlanabilirdim. Bugünlerde eski imajını değiştirmekte kararlı görünüyor; "kırmızı"dan vazgeçmesi, geçmişinden ve bizlerden vazgeçmesi anlamına geliyor tabii. Ama bunu açıkça söyleyemiyor. Ben de dün geceki telefon konuşmamızda senin bir iş için yurtdışına gideceğini söyledim, düpedüz kovulmanı içime sindiremedim. Topu topu üç gün bu eve uğramamanın bedeli bu kadar ağır olmamalıydı. Bavuluna ve çantana eşyalarını elimden geldiğince yerleştirdim. Yarın bir ara aldırtırsın, değil mi? Senin yokluğun da bir işe yaramayacaksa, Alev, bizden kurtulmakta kararlı demektir. O zaman Asiye'yi bir süreliğine köyüne yollamaktan, kendime yeni bir iş ayarlamaktan başka yapabileceğim bir şey yok demektir. 
        Yasak öpücüklerle, 
        GÜNGÖR 
        - "Asiye'ciğim, Mine hazır mı? "
        - "Giydirdim, Güngör Abla. Demin hazır ettim. "
        - "Saçlarını kıvıracağım da... Sen bu arada kapıcıyı çağır bana. Ali Bey'e bir pusula göndereceğim... Üstüme başıma bir çekidüzen vermem şart. Alev, kendisi yokken her şeyin yolunda gittiğine inanmalı. "
        - "Yusuf efendiyi demin camdan gördüm. Hızlı hızlı bir yere gidiyordu. Herhal çabuk döner. Söylerim. "
        - "Peki peki, acelesi yok... Sen maşayı prize tak yeter... "
        - "Bir dakika Güngör Abla... Camlar çok kirli, baksana. İstersen şöyle alelacele silivereyim, kaba tozunu alayım. "
        - "Yusuf efendiyi görürsen, içeri seslen bana... Gözün camda olsun. "
        - "Asiye! Asiye dedim! Koş! "
        - "Ne oldu ki? Ödümü kopardın Güngör Abla. "
        - "Mine odasında yok. Banyonun ışığı da yanmıyor. Nerede olabilir? Senin yanında mıydı? "
        - "Yoo... Mutfakta olmasın? "
        - "Oraya baktım, yok... Yüklüğe girmeyeceğine göre acaba biz konuşmaya dalmışken gizlice sokağa mı çıktı? "
        - "Sen bahçeye çıkmasını yasaklayalı beri öyle yaramazlıklar yapmıyor Güngör Abla... Dur dur, beni de korkuttun... Belki yüklüktedir, çocuk aklı işte... Ali Abi'sinin kendisini orda bulmasını istiyordur saklambaç oynar gibi... "
        - "Ne demek istiyorsun sen Asiye? Yüreğime indireceksin! "
        - "Ne var ki ortada?... Yusuf efendi söyledi demin, Ali Abi'ye onunla haber göndermiş, gelsin beni bulsun demiş. Yusuf efendi de kıramamış çocuğu, seyirterek götürmüş haberi, bilirsin Mine'yi çok sever. Çağırdığımda, Ali Bey'in birazdan burada olacağını söyledi, pusula göndermemize gerek yokmuş... Çocuk aklı dedim ya, bak nasıl anlamış Ali Abi'sinin onları bırakmayacağını... Biz neler düşünüyorduk yalan yanlış... Her şey tatlıya bağlandı işte. Yüzün gülsün artık... Önce sen bul onu yüklükte, saçlarını kıvır. Maşa kızmıştır şimdiye. "
        - "Mine'ciğim nerdesin? Nereye saklandın? Bak, ışığı açmıyorum güzelim, bana ses ver de seni karanlıkta bulayım. "
        - "Ben oyun oynamıyorum... Zaten oynamam yasak değil mi? Aç ışığı. "
        - "Nerdesin sen canım? "
        - "Kutuların üstünde, örtünün altında. "
        - "Neden oraya saklandın ki? "
        - "Ali Abim eşyalarını almaya gelince beni burada bulsun istedim. Çantam hazır. "
        - "Şaka ediyorsun sen Mine'ciğim. Ali Abi'yle gitmene nasıl izin veririm? Annene ne derim sonra? "
        - "Bir şeyler uydurursun sen. "
        - "O da ne demek? Küçücük bir kız değilsin sen artık Mine, aklını başına topla... Bu kadar oyun yeter. Çık ortaya! "
        - "Maşayı elinden bırakırsan çıkarım. "
        - "Şekerim, annen gelmeden önce saçlarını kıvırayım istedim. Ne sandın sen?.. "
        - "Ali Abi ondan önce gelir, bana hiç yalan söylemez... "
        - "Yalnız ben onunla gitmene izin veremem, bilmiş ol... Ne pahasına olursa olsun seni bu odada tutarım. Baştan beri bütün şımarıklıklarına katlandım, ama her şeyin bir sınırı vardır. Yakında koskocaman bir kız olacaksın... Bavulların çantaların arasında gizlenecek kadar aptal değilsin... Hadi çıksana ortaya. Çık dedim! Bağırttırma beni! Çık da kırmızı giysin yakışmış mı, bir bakalım. "
        
        
        
