                       
        Haritanın Yırtılan Yeri
        Cezmi Ersöz
           1994
           
             Anı
                   
        
        "450 KİŞİ İÇİNDE YALNIZIM VE BİR DON KiŞOT'UM"

        Murat Kılıç İSTANBUL ÜNİVERSİTESİ İKTİSAT FAKÜLTESİ, MALİYE BÖLÜMÜ, 1. SINIF, 1973 DOĞUMLU 
        Ben üniversiteyi kazanabilmek için iki sene dersaneye gittim. Dersane iyiydi, bir yakınlık bir sıcak ilişkiler ortamı vardı orada. İlk hakkımda üniversiteye giremedim, çünkü o sene âşık olmuştum. Ama âşık olduğum kız kazanmıştı. Benim başarısızlığıma çok üzüldü, kollarımda ağladı. Sonra kazandığı okula gitti ve bana bir ayrılık mektubu yazdı. Neyse önemli değil. Ben sık âşık oluyorum. Kızlar gözüme çok güzel gözüküyor.
        Üniversiteye ilk geldiğim gün adeta sarhoş gibiydim. Ama polisle yüzyüze geldiğimde şaşırdım, etkilendim. Sınıfımız 450 kişiydi ve ben bunca insan arasında kendime yakın olabilecek kişileri aramaya koyuldum. Ama nafile, ilişkilerde ne aradığım duyarlılığı, ne de yakınlığı bulabildim. İnsanlar birbirlerine açılmıyorlar, dertleşmiyorlardı. Hocalarla da ilişki kuramadım. Derslerde soru sormamız yasaktı. Ben de tepki olarak derslere girmemeye başladım. Arka bahçelere gidip oturdum, hatta zaman zaman "bu insanlar niye böyle?" diye ağladığım oldu. Bizim sınıfta çoğunluğun maddi durumu iyidir. Dünyaları arabalar, Levis marka pantolonlardır. Ve ilişkileri yapaydır, içtenlik yoktur. Onlarla konuşmaya çalıştım. "Neden böylesiniz?" diye sordum. Beni duygusallıkla suçladılar. Hayatı sorgulamıyorlardı, oysa hayatın zevki onu sorgulamaktı. Hiç olmazsa her gün ciddi bir gazete okumaları gerekti. Ama okumuyorlardı. Ben tiyatro kolundaydım. Toplumsal içerikli oyunlar seçiyordum. Beni komünistlikle suçladı bu arkadaşlar.
        İnanın, Uğur Mumcu öldürüldüğünde bile üzülmediler. "Öyle tehlikeli şeyler yazmasaydı" dediler. Hiçbir şeye tepkileri yok. Sanki bu tekdüzelikten bir tat alıyorlar. 450 kişilik koca sınıfta kendimi bir Don Kişot gibi hissediyorum. Duyumsuzlaştırılmış insanlar arasında sorgulayan, arayan, tepki veren bir Don Kişot.
        Sol gruplar ise bana göre tamamen boş şeyler yapıyorlar. Saydım 53 tane fraksiyon var. Yaptıkları tek şey insanları kendilerinden uzaklaştırmak. Demokratlar bile onlardan çekiniyor. Olmadık yerlere molotof kokteyl atarak insanları burjuva sistemine itiyorlar, ürkütüyorlar. Ben bir ara kendimi yalnız hissettiğimde Sultanahmet Cezaevi'nde kalmış solcularla yakınlık kurdum. Beni "kaptılar", ben de onlara kapıldım. Düşünceleri bana yakın gelmişti. Ancak daha sonra onlar gibi düşünmediğimi hissettim. Onlar silahla bir şeylerin değişeceğine inanıyordu. Bense silaha karşıydım, beni öldürseler bile insanları konuşarak ikna etme taraftarıyım.
        Şimdi okulda benim gibi düşünen insanlarla birlikte "Çalakalem" adında bir dergi çıkartıyoruz. İlk sayısında insanları kendimize çekebilmek için pek suya sabuna dokunmadık. Ama ikinci sayısında daha politik bir çizgi tutturacağız. Bunun dışında ortak etkinlikler oluşturmalıyız, biraraya gelip konuşmalıyız, tiyatroya sinemaya gitmeliyiz, müzik grupları oluşturmalıyız diye düşünüyorum. Yalnızlıkları ancak böyle aşar, bu yaşadıklarımıza alternatif bir dünyayı böyle böyle kurarız.
        
        "BOĞAZIMDA  BİR  BURUKLUK VAR. AMA BUNU BEN DE TANIMLAYAMIYORUM"

        Özlem Kınacı CERRAHPAŞA TIP FAKÜLTESI, 3. SINIF, 1971 DOĞUMLU
        Ben hep sorumluluk alarak büyüdüm. Annem babam çalışırlardı. Küçük kardeşime ben bakardım. Oyun zevkini tadamadım. Ortaokul benim için dönüm noktası oldu. Yalnızlığımı farketmiştim. Garipti okulda en çok sevilen insandım, ama yalnızdım yine de. Hep farklı hissettim kendimi.
        İyi bir lisede bilinçli bir eğitim gördük. Okulda baskı yoktu. Öğretmenlere karşı gerektiğinde direnirdik.
        Üniversitede daha çok düşünen, yaptığının farkında olan insanlarla karşılaşacağımı düşündüm. Burada tartışmalar yapacağımı, böyle insanlar olacağını bekliyordum. Ben bir kapalı kutu gibiydim. Ne kendim açabiliyordum, ne de başkasının açmasını bekliyordum. Ama üniversitede içimi açabileceğim bir ortama da rastladım.
        Tıp Fakültesi'ne gelmem büyük hataydı bence. Burada insanlar aşırı hırslı oluyorlar. Hırs kelimesini hiçbir zaman sevmedim zaten. Sabahlara kadar çalışıyorlar insanlar. Ben akşam 9'dan sonra çalışmıyorum, ya kitap okuyorum ya da başka bir şey. Bana insanlar gidip çalışsana ne böyle kitap okuyorsun manyak mısın dediler önce. İlk şokumu o zaman yaşadım.
        Yurtta sabah kalktığımda gri duvarlar, zevksiz ranzalar bende büyük baskı yarattı. Hapishanede hissettim kendimi. Daha önce bana hiç müdahale yapılmazken şimdi yapılmaya başlanmıştı. Belirli kurallara uymaya başlamıştım.
        150 kişilik yurtta gerçekten konuşup bir şeyleri paylaştığım tek arkadaşım var. İlişkiler burada çok görüntüsel ve yüzeysel. İlk yıllar bir gruplaşmalar oluyor. Ama sonra bu gruplaşmalar bozuluyor.
        Ben politik gruplara hiç girmedim. Benim kendi yaptığım teoriler var. Ayrıca yalnızlığımı bu politik ortamlarda giderebileceğime inanmıyorum. Benim ailemle, okullarımla, derslerle çok büyük sorunlarım olmadı, arkadaşlarımla da. Ama şu an konuşurken boğazımda bir burukluk var; ama bunun nedenini ben de tanımlayamıyorum. Ne sinema, ne tiyatro, ne insan ilişkileri hiçbiri, hiçbiri yetmiyor bana...
        
        "BEN ÜNİVERSİTENİN ŞİZOFREN ÇOCUĞUYUM"

        Cemal Dindar CERRAHPAŞA TIP FAKÜLTESİ, 5. SINIF, 1970 DOĞUMLU
        Geçenlerde bir söyleşide Ertuğrul Kürkçü üniversiteye başladığı gün her ağacın altında, her duvar dibinde, koridorlarda ellerinde kitaplarıyla öğrencilerin birbirleriyle heyecanla tartıştıklarını gördüğünü söyledi. Benim kafamdaki üniversite de bu. İnsanlar okusun, tartışsın, bildiklerini paylaşsın istiyorum. Üniversiteler bügünkü gibi meslek okulları olmasın istiyorum. Ben kendi adıma bazı farklılıklar, anlamlar yaratıyorum okulda. Örneğin fosforlu kalemlerle, iri puntolarla kağıtlara şiirler yazıp, okulun kantinine asıyorum. Çoğu kişi bu şiirlerdeki temaları anlamıyor, olsun, anlamamaları da güzel. Şiirlerin üzerine, Pablo Neruda'nın: "Şiir boşuna yazılmayacak" sözünü yazıp asıyorum. Ama şu var, okulumda benim gibi insanlar çok az. "Yükselen Değerleri" yaşayan insanların gözünde şiir okuyan, şiir yazan insanlar "Eskiyen Değerleri" savunanlar oluyor. "Eskiyen Değerleri" savunmak insanlık tarihinin bugüne kadar yarattıkları birikime sahip çıkmaksa ben dinozorluğu kabul ediyorum. Birtakım medya organlarında günümüz gençliğini özgürlükçü, mükemmel ve iyi yaşayan insanlar olarak çiziyorlar. Oysa ben onların arasında yaşayamıyorum. Zaten benim önemsediğim insanlar yalnız olan insanlar, mesela Hermann Hesse, Stefan Zweig, Michelangelo, kendilerini bu yalnızlıkta bulmuşlardır, çoğunluğa ait oldukları zaman eziliyorlardı. Dışardaki çoğunluk zaten böyle bir insana törpülenecek biri gibi bakıyor.
        Üniversite yaşamını çok depolitize bir ortamda geçirmediğim için kendimi çok şanslı görüyorum. Zaten ben İstanbul'a liseyi okumaya geldiğimde 12 Eylül olmuştu, ortada politik söylem, politik ortam filan kalmamıştı. Ben her şeye seçtiğim kitaplardan başladım, kendimi kendim yetiştirdim. Zaten ben bir üniversitede okuyormuş gibi hissetmiyorum kendimi. Okuduğum yer üniversite değil, yok eğer illa bunu dayatırsanız ben bu üniversitenin şizofren çocuğuyum derim size. Eğer bu gerçekse ben gerçeklikten kopmuş bir şizofrenim. Tüm  bunları düşünmek, yapmak da "kötü öğrenci" olmaktır bana göre, bugünkü anlayışlara göre.
        Bana göre bu not sisteminde başarılı sayılan öğrencilerin kişiliği oturmamıştır. Öğrencilerin başarıya ulaşması için benim hayati saydığım birçok şeyi yapmamak zorunda. Bugün başarılı olmak isteyen bir öğrenci için âşık olmak büyük hata. Bir vize haftası gelir, o hafta âşık olmamak gereklidir! Vizeler, finaller öğrencinin kişiliğini paramparça eder. Sınavların bu kadar sık konulmasını Doğramacı düşünmüşse bence kendi adına mükemmel bir iş yapmış!..
        Bizlerin önce kendi hayatlarımızla yüzleşmesi gerekir. Bu hesaplaşmayı yaptıktan sonra geçmiş dönemlerden siyasi ve teorik anlamda beslenmek bence daha doğru ve bize bu çok şey katacak. Ama önce hesaplaşma ve yüzleşme. Bugün ne yazık ki iki kişilik çözümler bile üretilemiyor.
        Bugün okulumuzda Değirmenlere Karşı, Ahtapot gibi dergiler çıkartıyoruz. Kendi aramızda sınavlar ve vizelerle sık sık bölünse de felsefe seminerleri düzenliyoruz. Bence 10 yıl sonra bugünkü üniversitelerden bunlar kalacak. Eğer geleceği yaratan o geçmişteki insani birikimse, biz de bugünden o birikimin temsilcileri olmak istiyoruz. Ve bugünkü dönem bir uçurumsa biz de uçurumda açan çiçekleriz, güzellikleriz...
        
        SİSTEME BAŞKALDIRMANIN BEDELİ CANLA ÖDENİYOR

        Bağımsızlardan sonra geliyoruz geçmişte uzun yıllar üniversitelerdeki politik arenanın tartışmasız baş aktörü olana geleneksel, aktivist sol fraksiyonların mirasçılarına, yani bizim kuşağın devamcılarına. Bağımsız gruplar dahil üniversitelerdeki birçok politik grup tarafından küçümsenen, eski saygınlıklarını ve güçlerini yitiren, itibarlarını kaybeden fraksiyonlar bunlar. Kendi içlerinde giderek bölünüyorlar ve asla birlik olamıyorlar. Gelişmelere kapalılar. Tutucu özelliklerini koruyorlar. Terminolojileri bu karmaşık hayata asla yanıt veremeyecek kadar kısır ve donmuş. Kitap, dergi, gazete dahi okumuyorlar. Öğrenci derneklerini ellerinde tuttukları halde hiçbir kültürel ve sanatsal faaliyette bulunmuyorlar. Derslere girmiyorlar, kantinde oturuyorlar ve şiddeti ve mücadelesiyle bir karizma yaratan PKK'ye hayranlık duyuyorlar. Politik çıkışı PKK'nin gerçekleştireceğine inanıyorlar. Birçok geleneksel aktivist Türk solcusu PKK'ye geçiyor, bir kısmı PKK kamplarına gerilla olmaya gidiyor. Ancak bir zafer sarhoşluğu yaşayan PKK'li öğrenciler itibarlarını yitiren Türk solcularına küçümseyerek yaklaşıyorlar, onları zaman zaman ciddiye bile almıyorlar. Bir Kürt öğrenci anlatmıştı: Geçen yıl İslâmcı öğrenciler İstanbul Üniversitesi'nde solcu öğrencilere saldırdığında PKK'li öğrenciler çatışmaya müdahale etmemişler, Türk solcularının yardımına koşmamışlar. Bir keresinde bir öğrenci yurdunda faşiştler PKK'lilere saldırdığında yardıma gelen Türk solcularının olaya karışmasına PKK'liler izin vermemişler ve "Biz kendi işimizi kendimiz hallederiz" diyerek onları dışarı çıkarttıktan sonra faşistlerin işini kendileri görmüşler.
        
        ASIL OLAN MÜCADELE

        Konuştuğum birçok geleneksel aktivist solcu öğrenci içlerinde bulundukları olumsuz durumu itiraf etmekten çekinmediler. Evet, doğruydu, itibarlarını kaybetmişlerdi. Kitap okumuyorlardı, kendilerini geliştirmiyorlardı. Bağlı oldukları dünya görüşünün gerektirdiği düzeyin çok altında olan ürünleri okuyorlardı. Yeterince dönüştürücü ve gündemi belirleyici olamıyorlardı. Ancak yine de medyalar dahil hemen herkesin, tabiî başta devletin aşağıladığı, suçladığı, küçümsediği bir politik hareketin bu denli hedef alınmasının pek anlamlı olmadığını savunuyorlardı. Çünkü onlara göre asıl olan mücadeleydi, gözünü kırpmadan bir insanlık ütopyası adına can verebilmekti. Bazı savrulmalar, düzey düşmeleri olacaktı, ama bunlar çözülecek sorunlardı.
        Başta da belirttiğim gibi geleneksel aktivist solculara yapılan birçok eleştiriye ben de katılıyorum. Ama günümüzde devletle hesaplaşmanın, bugünkü sisteme radikal anlamda kafa tutmanın bedeli canla ödeniyor. Ve bu bedeli de kıyasıya eleştirilen bu insanlar ödüyor. Artık infazlar evlerden sokaklara taştı, bunu herkes biliyor...
        
        "APOLITİKLER "SÜRÜ"DÜR , ONLARLA UĞRAŞMAK ANLAMSIZDIR"

        Gelenesel aktivist solcular kitap okudukları, kendilerini geliştirdikleri ve bugünkü kapitalist düzeni ve medyayı sorguladıkları için İslâmcı ve Müslüman öğrencileri önemsiyorlar. (Ama kendileri kitap okumuyor!) Sadece derse girmek için okula gelen ya da dünyayı umursamayıp cafe'lerde gününü gün eden, amacı okulu bitirip para kazanmak olan, medya manipülasyonuna tamamen teslim olmuş, marka fetişizmi içinde olan ve öğrencilerin hemen önemli çoğunluğunu oluşturanlara ise sadece "sürü" diyorlar ve onlarla uğraşmanın anlamsız olduğunu savunuyorlar. Ben geleneksel aktivist solcular gibi bu tip öğrencilere "sürü" demesem de, bu öğrencileri koruma, kazanma tavrına giren bağımsız öğrenciler gibi de düşünmüyorum. Çünkü sonuçta bu apolitik denen öğrencilerin televizyon kanalları, cicili bicili haftalık dergileri var. Buralarda bu öğrenciler için çok güzel yazılar yazılıyor, ilginç programlar yapılıyor. Onların bu dünyayla ilgili bir meselesi yok. Çünkü bu sistem zaten onların! Ama öte yandan geleneksel aktivist solcuların apolitik, yani kendilerine göre "sürü" dedikleri birçok öğrencinin kendini muhalif veya solcu olarak tanımladıklarını da gördüm. Geleneksel aktivist solcuların bu katı tutumları yüzünden birçok bağımsız, muhalif öğrenci kendilerinden uzak duruyor haliyle. Ve birçok aktivist solcuya göre artık üniversitede aktif politika yapılmaz, politika yapılacaksa üniversitenin dışında yapılmalı. Bu durum ister istemez insanın aklına "aktivist solcular üniversiteleri gözden çıkarttılar mı?" sorusunu getiriyor. Sosyalistlerin üniversiteleri bırakacaklarını sanmıyorum. Ancak şu da var, geleneksel aktivist solcu öğrencilerin bir çözülme, bir dağılma yaşadıkları kadar, yeni bir dil arayışına, bir hesaplaşmaya girdikleri de görülüyor. Terminolojilerini sorguluyorlar, kavramlarını gözden geçiriyorlar. Ancak ihtiyaçları olan radikal dönüşüme henüz hazır değiller. Bu radikal ve şimdilik pek zor görünen dönüşümü başarırlarsa siyasallaşan ve başkaldıran üniversite gençliğinin dinamosu yine onlar olabilir.
        Çünkü yüklendikleri misyon bunu gerektiriyor.
        
        "BU TOPLUMDA DEVRİMCİ YALNIZ İNSANDIR ASLINDA"

        Emre Taylan İSTANBUL ÜNİVERSİTESİ ED. FAKÜLTESİ, 2. SINIF, 19 YAŞINDA, 1974 DOĞUMLU.
        Üniversiteye başladığımda ilk defa Hergele Meydanı'nı tanıdım. Hoş bir hava vardı burada. Tartışanlar, fotokopi çektirenler, çay kuyruğunda bekleyenler; bana bir üniversite ortamını yaşattı ilk anda. Ama politik anlamda bir çevre bulamadım kendime. Ben daha önceden örgütlü olduğum için benim için pek o kadar farketmedi. Arkadaşlar yalnızlıktan bahsettiler, yalnızlık bana, o kadar ters gelmiyor. Kendine devrimciyim, demokratım diyen insan bu ortamda, toplumda yalnız olmasını bilen insandır aslında. Bu yalnızlık dervişlik, çilekeşlik içeriyor. Benim için devrimci, bir derviş kadar sabırlı, bir devrimci kadar inatçı olan insandır. Mantıklı ve ortalama insanın gözünden bakıldığında devrimci olmak günümüzde çok anlaşılamaz bir şeydir aslında. İşte 18-19 yaşındaki insanlar kafalarındaki ütopyalar yüzünden öldürülüyorlar. Bu anlaşılmaz geliyor. İşte ben de böyle insanların olduğu bir atmosferde yalnız olduğumu hissediyorum ve iyi yoldayım, diyorum. Çünkü bu okuldaki apolitik insanlar bence sürüdür. Tekelci düzenin ideolojik iktidarıyla, medya düzeniyle, ekonomik düzeniyle yönlendirilen insanlardır bunlar. Sürüdür ve sürüde bilinç, irade ve akıl yoktur.
        Örgüt arkadaşlarımla zaman zaman ters düştüğüm yerler oluyor. Ama biliyorum ki onların yaptığı kahramanlıktır. Bu çok önemli.
        Ortada çok büyük bir değer karmaşası var. Türk solu bugün Uğur Mumcu'yu solcu olarak görüyor. O her anlamda bir Kemalisttir. Öldürülmesine üzüldüm, o ayrı.
        Üniversiteli bugün tam bir çürüme yaşıyor. Bu insanlar ne gerçekten âşık olabilir, ne de gerçekten sevebilirler. Bence âşık olan insan kantinde oturmaz, gezer, dolaşır, kırlara çıkar.
        Bence tekelci düzende saf aşk dört duvar arasında yaşanır. Perdelerini siyah perdelerle örteceksin ve oradan hiç dışarı çıkmayacaksın. Çünkü düzen aşkı boşlaştırıyor. Sokağa çıktığında aşk biter.
        Bugün üniversitede sabun için, tuvalet kâğıdı için mücadeleye yönlendiriliyor insanlar. Üniversite hocasıyla kurulan ilişkinin hiçbir insani tarafı yok bence. Üniversite gençliği için Kürt arkadaşları, verdikleri mücadeleyi bir umut kapısı olarak görüyorum. Onlar bir bilinç coşkusu yaşıyorlar. Bugün TC sınırları içinde sadece İslâmcılar ve Kürt devrimcileri kitap okuyorlar. İslâmcılâr bugün Habermas'ın, Frankfurt ekolüne bağlı düşünürlerin kitaplarını yayımlıyorlar. İslâmcılar ve Kürt arkadaşlarla ortak bir şeyler yapılabilir. Üstelik arkalarında güçlü bir kitleleri var. Bunu bir çıkar duygusuyla söylemiyorum. Üniversite öğrencisi tam anlamıyla yetkinleşmeli bence. Gerektiğinde çatır çatır yazı yazmalı, gerektiğinde uç bir örnek; polise karşı da gelmeli.
        
        
        
