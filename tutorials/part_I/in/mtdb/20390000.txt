                       
        
        
                
             haber
                   
        Memphis Üniversitesi ile Tennessee Üniversitesi'nde öğretim görevlisi olan Prof. Dr. Semahat Demir, biyomedikal mühendisliğindeki üstün başarıları, bilim adamı ve öğrenci yetiştirmedeki katkıları, bilime ve akademiye hizmetleri nedeniyle ABD Üniversiteler Birliği tarafından 2002'nin bilim kadını seçildi. Sağlık Bilim ve Teknoloji Ödülü'nü alan Prof. Demir, Noel tatilini Türkiye'de geçirdi. Ödülünü almak için kürsüye çıkarken çok heyecanlandığını anlatan Prof. Demir, "O ödülü bir Türk olarak gurur duyarak aldım. Yaptığım konuşmada da üstüne basa basa Türk olduğumu söyledim" dedi.
             TÜRKLERİ DESTEKLİYOR
             Tıp ve mühendislik alanlarındaki birikimlerini insanlık yararına kullandığını söyleyen Prof. Semahat Demir, sözlerine şöyle devam etti: "Çalışmalarım, kalp ve beyindeki elektriksel işaretlerin bilgisayarda modellenmesine ve simülasyonuna dayanıyor. Projelerim için yılda 2 milyon dolara yakın bir bütçe ayrılıyor." Boğaziçi Üniversitesi'nden iki öğrenciye burs veren Demir, Türk öğrencileri desteklemek için de girişimlerde bulunduğunu vurgulayarak, "Laboratuvarda Türk öğrencilerin çalışma yapması için olanak sağlıyorum" diye konuştu.
        Pek çok ülkede konferans verdi
             İTÜ Elektronik ve Haberleşme Bölümü'nden mezun olduktan sonra Boğaziçi Üniversitesi Biyomedikal Enstitüsü'nde master yapan Demir, doktora çalışmaları için 1987'de ABD'ye gitti. Johnss Hopkins Üniversitesi'nde biyomedikal alanındaki çalışmalarını sürdüren Demir, sonra Kanada Calgary Üniversitesi Tıp Fakültesi'nde araştırmacı olarak çalıştı. Çalışmalarıyla kısa sürede tanındı. Yeni Zelanda'dan Çin'e, Fransa'dan Japonya'ya kadar birçok ülkede 150'nin üzerinde konferans verdi. Demir, dünyadaki 4 biyomedikal laboratuvardan birinin yöneticisi.
        Başarı ailenin genlerinde
             İTÜ İnşaat Fakültesi öğretim üyesi Prof. Dr. Halit Demir de, kızının başarısından büyük onur duyduğunu söyleyerek, "Daha önceki yıllarda diğer kızım Sıddıka'nın inşaat alanındaki uluslararası başarılarıyla mutlu oluyorduk. Şimdi de Semahat, Türk insanının başarısını tüm dünyaya kanıtlıyor" diye konuştu.
             Kurulduğu 1997 yılında Almanya'daki 11 bin 800 gurbetçiden yüksek kâr payı ile kredisiz, faizsiz sadece kâr-zarar ortaklığı vaadiyle camilerde toplam 300 milyon mark toplayan Endüstri Holding, ilişkilerinde nabza göre şerbet verdi. Ortaklara yazılan mektuplarda yollarının "Allah ve peygamberin yolu olduğu" yazılırken, Genelkurmay eski Başkanı Hüseyin Kıvrıkoğlu'na yazılan mektupta da yeşil sermayenin en büyük şirketi Kombassan ispiyonlanarak, "Yüce Atatürk'ün kurduğu Laik Cumhuriyet'in ülkenin en büyük hazinesi" olduğu yazıldı.
             PARALARI BATIRDI, GÖREVDEN ALINDI
             Holdingin ilk yönetim kurulu başkanı Mahmut Uçar, ortaklara yazdığı mektupta "Yolumuz Yüce Allah'ın ve tek rehber Hz. Muhammed'in yoludur" dedi. Paraları batırmakla suçlanan ve dört ay önce görevinden alınan eski yönetim kurulu başkanı Mustafa Ertekin'in ise 2000 yılında zamanın Genelkurmay Başkanı Hüseyin Kıvrıkoğlu'na Sermaye Piyasası Kurulu (SPK) ile yaşadığı sorunlara yardım istemek için yazdığı dört sayfalık mektupta özetle şu ifadeler yer aldı: "...Endüstri Holding A.Ş., modern cumhuriyetin hedefleriyle tam bir uyum içerisinde çalışan iktisadi bir kuruluştur...SPK diğer holdinglerle (Konya'daki) bizi aynı kefeye koymuştur...Kombassan ve aynı çizgideki holdingler bizimle ilgili olarak 'bunlar bizden değil, bunlara ortak olmayın' diye halka beyanda bulunmaktadırlar..." Endüstri Holding'in zamanın Fazilet Partili Konya Belediye Başkanı Halil Ürün'ü mahkemeye verdiği yazılı mektup şöyle devam ediyor: 
             FAZİLETLİ BAŞKANA DAVA AÇMIŞLAR
             "...Konya'da hiçbir holding Fazilet Partili Belediyeleri mahkemeye vermemiştir... Cumhuriyet karşıtı güçlerin merkezi konumunda olan siyasi bir partinin belediye başkanını mahkemeye vermemiz Cumhuriyet karşıtlarına tavrımızın ne olduğunu göstermektedir...Biz bunlarla laiklik ve Atatürkçülük adına mücadele eden Konya'da tek ticari grubuz... Konya'da bulunan askeri ve mülki erkân ile birlikte hareket etmeyi her zaman ilke edinmişizdir..." 
             Mektup şöyle sona eriyor: "...Bu ülkenin en büyük hazinesinin Yüce Atatürk'ün kurmuş olduğu Laik Cumhuriyet olduğuna inanan bizler, çalışmalarımızda siz Sayın Genelkurmay Başkanlığımız'ın yardımlarını diler, en derin saygılarımızın kabulünü arz ederim."
        Allah'ın selamı 
             Holdingin ilk yönetim kurulu başkanı Mahmut Uçar tarafından Almanya'daki ortaklara yazılan mektup, "Değerli Kardeşimiz, Allah'ın selamı, rahmet ve bereketi üzerinize olsun" cümlesiyle başlıyor. Mektupta Endüstri Holding'in yatırımlarını "Kredisiz, faizsiz ve sadece kâr ve zarar ortaklığı yüzde 100 öz sermaye ile gerçekleştirdiği" ifadeleri yer alıyor. Yapılan yatırımların anlatıldığı mektup, şu cümlelerle sona eriyor: "Yolumuz, Yüce Allah'ın ve tek rehber peygamberimiz Hz. Muhammed'in yoludur. Selam ve dua ile; Güçlü Endüstri, Güçlü Millet, Güçlü Türkiye."
        İnançlı kardeşler...
             Mektubun holdingin faaliyetlerini anlatan bölümünde ise özelleştirmenin önemine dikkat çekiliyor. Özelleştirilecek sınai müesseselerinin çoğunluğunun kendi sahasında tek ve dev müesseseler olduğu yazılan mektupta, "Bu işletmelere sahip olanlar yarın ülkenin gündemini de belirleyecektir" deniliyor. Mektup şu cümlelerle devam ediyor:
             "...Ülkemiz bir geçiş sürecindedir, bu geçiş sosyal ve ekonomik dengeleri değiştirmektedir. Böylesine hayati önem taşıyan bu dönemde tüm inançlı kardeşlerimizi göreve davet ediyoruz."
        Onur Havayolları'nın hac dönemi için Suudi Arabistan Havayolları'na (Saudia Air) kiraladığı altı adet Airbus uçaktan ilki dün Cidde'ye gitti. Dördü Airbus B - 4, ikisi de Airbus 600 tipi uçaklarla gerçekleştirilecek seferlerde pilot, hostes ve teknisyen olmak üzere 310 personel görev alacak. Türk hostesler yaklaşık üç ay sürecek kiralama döneminde görevlerini Suudi Arabistan'daki kurallar gereği başlarını örterek yerine getirecek.
        Mersin'de üniversite öğrencisi Gamze Ergün'ün (22) ölümü, kuzeni Hasan Ceylan'ın (19) da yaralanmasıyla sonuçlanan asansör faciası soruşturması sonunda 4 kişi tutuklandı.
             Savcılık, asansör faciasıyla ilgili başlattığı soruşturmayı tamamladı. Cumhuriyet Savcısı İsmet Şenli tarafından olay yerinde keşif yapıldı ve ön bilirkişi raporu hazırlandı. Deliller ve ön bilirkişi raporunu değerlendiren nöbetçi savcılık da Ergün ailesinin oturduğu 11'inci Blok Yöneticisi Serpil Bebek ile asansör firması Akelsan'ın sahibi Cumali Akkoca, teknisyenler Özcan Oral ve Erdoğan Kılıç'ı tutuklanma isteğiyle nöbetçi mahkemeye sevk etti. Kazada ihmali olduğu iddia edilen 4 kişi "İhmal sonucu ölüme sebebiyet verme" suçundan tutuklandı.
             YILBAŞI'NDA ÜZMÜŞTÜ
             Erciyes Üniversitesi Japon Dili Bölümü son sınıf öğrencisi Ergün, yılbaşı gecesi kuzeni Ceylan ile sokağa çıkmak istedi. Oturdukları binanın 6'ncı katından asansöre binen Ergün ile Ceylan, asansörün arızalanıp 5'nci katta kalması sonucu mahsur kaldı. Kuzenlerin cep telefonuyla aradığı ailesi site görevlisine haber verdi. Görevlilerin çağırdığı asansör tamircileri Kılıç ve Oral, asansörü 6'ncı kata geri çekmeye başladı. Bu sırada çelik halat koptu ve asansör yaklaşık 20 metreden boşluğa çakıldı. Ağır yaralanan iki kuzenden Ergün kaldırıldığı hastanede yeni yılın ilk saatlerinde yaşamını yitirdi. 
             Fenerbahçe'nin Avrupa Kupası maçını izlemek amacıyla Rotterdam'a giden ve burada üç kişinin saldırısına uğrayan İstanbul Emniyet Müdürü Hasan Özdemir'in "yediği dayak" için devletten tazminat istediği ortaya çıktı. Özdemir'in tazminat isteği Emniyet Genel Müdürlüğü'nce kabul edilmedi. Emniyet Genel Müdürlüğü'nün, Özdemir'in "gazilik istediği, ancak alamadığı" yolundaki haber üzerine yaptığı incelemede, Özdemir'in devletten "nakdi tazminat istediği" anlaşıldı.
             ÜÇ KİŞİ SALDIRMIŞTI
             Feyenoord-Fenerbahçe arasında 12 Ağustos 2002'de oynanan Avrupa Kupası maçını izlemek amacıyla Hollanda'ya giden Özdemir, maçtan bir gece önce Rotterdam kentinde üç kişinin saldırısına uğradı. Saldırganlara karşılık veren Özdemir, Polis Merkezi'ne giderek şikayetçi oldu. İstanbul'a dönen Özdemir, bir süre önce bu olay nedeniyle Emniyet Genel Müdürlüğü'ne resmi yazarak "nakdi tazminat" isteğinde bulundu. Özdemir, kendisine yönelik saldırının "terörist eylem" olduğunu gerekçe gösterdiği talep yazısına 15 gün iş göremez raporunu ekledi. 
             4.5 MİLYAR ALACAKTI
             Emniyet Genel Müdürlüğü Nakdi Tazminat Komisyonu, Özdemir'in başvurusunu değerlendirmeye aldı. Ancak komisyonun Özdemir'in Rotterdam'a görevli olarak değil izinli olarak gittiği gerekçesiyle nakdi tazminat talebini geri çevirdiği bildirildi. Komiyon, Özdemir'in isteğini kabul etmesi halinde 15 günlük rapor karşılığında dört milyar 652 milyon lira alacaktı. Özdemir'in geçen yıl İstanbul polisinin düzenlediği başarılı operasyonları nedeniyle 50 milyar liralık maaş taltifiyle ödüllendirildiği belirtildi. Ayrıca, Özdemir'in, nakdi tazminat isteminin kabul edilmediği gün toplanan Taltif Komisyonu'nda da yine başka bir operasyon nedeniyle dört maaşla ödüllendirildiği kaydedildi. Özdemir'in bu ödüllendirmede 1 milyar 200 milyonluk maaş taltifi aldığı belirtildi.
        Yasa ne diyor?
             Hasan Özdemir'in kabul edilmeyen teklifinin değerlendirildiği 2330 sayılı Nakdi Tazminat ve Aylık Bağlanması Hakkındaki Yasa ve ilgili yönetmelik, görevi başında ölenlerin yakınlarına en yüksek devlet memuru maaşının 60 katı, yaşamını kendisi idame ettiremeyecek derecede sakat kalanlara en yüksek devlet memuru maaşının 100 katı, arıza bırakacak şekilde yaralananlara en yüksek devlet memuru maaşının 60 katının yüzde yirmisi oranında tazminat verilmesini öngörüyor. Yönetmelik, arıza bırakmayacak derecede yaralananlara ise aldıkları her bir günlük rapor için en yüksek devlet memuru maaşının 60 katının yüzde biri ya da ikisi oranında tazminat verilmesini hükme bağlıyor.
             Hayat gerçekten sürprizlerle dolu. Bursalı Gürol Sağıroğlu'nun (34) başına gelenler bunun en güzel örneği. Gürol Sağıroğlu'nun hayatı 20 yaşında tesadüfen tanıştığı Flavio-Annalisa Baroncelli çifti sayesinde tamamen değişti. Baroncelli ailesinin evlat edindiği Gürol Sağıroğlu, artık 80 milyon dolarlık büyük bir mirasın da tek varisi.
             HALICIDA TANIŞTILAR
             Uludağ Üniversitesi Matematik Mühendisliği öğrencisi Gürol Sağıroğlu, 1988 yazında ağabeyinin halı mağazasında çalışıyordu. Cenova Üniversitesi Felsefe Bölümü Başkanı Prof. Flavio Baroncelli ve biyolog eşi Annalisa Baroncelli, aynı yıl tatil için Türkiye'ye seçip, Bursa'da, Sağıroğlu'nun mağazasına uğradılar. İşte bu tesadüf üçünün de hayatını değiştirecek gelişmelerin başlangıcı oldu. Annalisa Baroncelli, "Gürol bize Bursa'da sürekli eşlik etti. Başta ondan biraz sıkıldım ama sonra çok alıştım. Biz İtalya'ya döndükten sonra, dostluğumuz mektuplar aracılığıyla sürdü" diyor.
             GECE YARISI YETİŞTİ
             Baroncelli çifti, ertesi yıl da motosikletle Karadeniz turuna çıktı. Sonrasında yaşananları Flavio Baroncelli anlatıyor: "Samsun'un Çarşamba ilçesinde bir kaza geçirdik. Ağır yaralı olarak hastaneye kaldırıldık. Yanımızdaki arkadaşımız Gürol'u aradı. Gürol 04.00'te hastaneye ulaşmıştı. Hastanede kaldığımız günler boyunca bizi hiç yalnız bırakmadı. Sanırım bu olay aramızdaki bağın temelini oluşturdu." Çift tedavilerinin tamamlanmasının ardından ülkesine döndü. Bu sırada Sağıroğlu da okulunu bıraktı. Aynı yıl babasını kaybetti. Baroncelliler bir süre sonra Sağıroğlu'nu İtalya'ya davet etti. 
             'MİMARLIK DEYİVERDİM'
             Flavio Baroncelli, Sağıroğlu'nun çok zeki olduğunu, mutlaka eğitimini sürdürmesi gerektiğini söyledi. İtalya'da okuması için destek vereceklerdi. Ve Sağıroğlu, bekleneni başardı. Sağıroğlu, o günlerde yaşadıklarını şöyle anlatıyor: "Aklımda hiç yoktu ama birden 'Mimarlık okuyacağım' dedim. Flavio Baroncelli bana İtalyanca çalıştırdı. Cenova Üniversitesi Mimarlık Fakültesi'ne dereceyle girdim. Baroncelli ailesiyle yaşamaya başladım." Annalisa Baroncelli, Sağıroğlu'nu aileden saydıklarını belirterek şöyle diyor: 
             SONRA REDDETMEK YOK
             "Okulunu hep iyi derecelerle geçti. Bu arada artık onu Türk oğlumuz diye tanıtıyorduk. Bizim çocuğumuz olmadı. İtalya'da yeni doğan nüfus çok az. Evlat edinmek çok zor. 1997'de uzun uzun düşünüp Gürol'u nüfusumuza geçirmeye karar verdik. Bu kolay bir karar değildi. Çünkü İtalyan yasalarında 'evlatlıktan reddetmek' yok. O bana anne dediğinde, biz ona oğlumuz dediğimizde yaşadığımız o müthiş duyguları anlatmak inanın hiç kolay değil."
             Seramikçi Prof. Jale Yılmabaşar, sanat hayatının 40. yılı şerefine Koç Holding sponsorluğunda dün İstanbul AKM'de bir sergi açtı. Prof. Yılmabaşar, imzası sayılan horoz desenlerinin üstüne çizdiği Ford marka otomobilin önünde Koç Holding'in patronu Rahmi Koç'la gazetecilere poz vermek istedi. Rahmi Koç'un bu isteğe sıcak bakmaması üzerine sinirlenen Yılmabaşar, "Sen Koç'san ben de sanatçı Jale'yim" dedi ve ağlayarak salonu terk etti. Tüm ısrarlara rağmen de geri dönmedi. Gazetecilerin sorularını yanıtlayan Koç ise, "Jale Hanım sergi nedeniyle çok yoruldu, bu nedenle ona kırılmadım" dedi. 
             Küçükçekmece'deki apartmanların merdiven boşluğuna kadar takip ettiği kadınları bıçak ve kurusıkı tabanca ile tehdit edip gasp ettiği ve cinsel tacizde bulunduğu öne sürülen sabıkalı Bülent Kapancı yakalandı. Küçükçekmece ve Avcılar'da son 1.5 ay içerisinde 12 ayrı kadının apartman girişlerinde gasp edilerek, cinsel tacize uğraması üzerine polis harekete geçti. 
             SUÇUNU İTİRAF ETTİ
             Mağdurların gaspçıyı tarif etmesi üzerine ortaya çıkan eşkâlden yola çıkan polis, aranan kişinin Kapancı olduğunu belirledi. Bülent Kapancı, caddede kalabalık arasında dolaşırken gözaltına alındı. Emniyet'e getirilen Kapancı, gözüne kestirdiği kadınları alışverişten dönerken evlerinin girişine kadar takip ettiğini, apartman girişindeki merdiven boşluğunda sıkıştırdığını, bıçak ve kurusıkı tabancayla eşyalarını gasp ettikten sonra cinsel tacizde bulunduğunu itiraf etti.
             İFADE VERDİ
             Kapancı'nın, "Askerden 1.5 ay önce geldim. Parasız kalınca, kadınları gasp etmeye başladım. Gasp ettiğim altınları da aynı gün kuyumcularda bozdurdum. Annem babam hasta. Gaspçı olduğumu duymasınlar" dediği öğrenildi. 
             Kapancı'nın daha önce de gasp suçundan girdiği cezaevinden, Şartla Salıverme Yasası'ndan faydalanarak çıktığı ve İzmir'de de taciz olaylarına karıştığı öğrenildi.
        İzmir'de beyin kanaması sonucu ölen üniversite öğrencisi Gökhan Ozansoy'un (23) kalbi, Koşuyolu Kalp Eğitim ve Araştırma Hastanesi'nde gerçekleştirilen operasyonla, ileri derecede kalp yetmezliği nedeniyle dört yıldır tedavi gören Sema Erçil'e (22) nakledildi.
             Ozansoy'un kalbi, özel uçakla Atatürk Havalimanı'na, buradan da hastaneye ulaştırıldı. Dün 03.30 sıralarında başlayan ameliyat başarıyla sonuçlandı.
             SEVİNÇ GÖZYAŞI
             1.5 aydır organ bekleyen Sema Erçil'in annesi Seyhan Erçil, sevinç gözyaşları dökerek, "İçinde bulunduğumuz durumu başına gelmeyen kimse anlayamaz. Bu yüzden tüm organlarımı bağışladım. Herkese de çağrıda bulunuyorum: Hayat kurtarmak istiyorsanız elinizden geldiği kadar organ bağışına destek verin, organlarınızı bağışlayın" dedi.
             İnşaat işçisi baba Recai Erçil ise "Akşam saati apar topar hastaneye geldik. Kızımı hemen yoğun bakıma aldılar. Allah herkesten razı olsun" diye konuştu. Erçil'in bir hafta sonra yoğun bakımdan çıkarılacağı, genel durumunun iyi olduğu belirtildi.
             İstanbul'da, öğrenci servis ücretlerine ortalama yüzde 14 oranında zam yapıldı. Yeni tarifeye göre, en kısa mesafe 64 milyon lira oldu.
             Veliler, 20 kilometrenin üzerindeki mesafelerde her kilometre için 2 milyon lira ilave ücret ödeyecek. Ayrıca, köprü geçişlerinde de geçiş ücreti velilere ait olacak.
             30 Haziran'a kadar geçerli
             30 Haziran 2003 tarihine kadar geçerli olacak olan yeni tarifede belirlenen mesafe dilimine ait kilometrenin aşılması halinde bir üst dilim ücreti uygulanacak.
             AKP programında seçilme yaşı 25'tir. Ben de bu görüşe katılıyorum. Bana göre 25 yaş, siyaset için uygun bir yaştır. Neden 18 değil de 25 derseniz; 25 yaş, siyasi sistemimiz için bir zorunluluk değil ama yüksek eğitim alma kriterlerinin göz önüne alınabileceği, iş hayatında tecrübe kazanma imkanının da hasıl olunduğu bir yaştır. Dolayısıyla bu yaşı, ülke yönetiminde söz sahibi olmak açısından yeterli bir yaş olarak değerlendiriyorum. Almanya 18'e indirerek bir ilke imza attı ama biz bunu tartışacak noktada değiliz. Farklı siyasal, toplumsal yapılanmaya sahip olan Almanya bu konuda tek örnektir. Türkiye'de ben bu yaşın 25 olmasını doğru buluyorum.
        
        
        
