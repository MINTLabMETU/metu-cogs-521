                           
             
             
                    
                Söyleşi
                   
        -"Örneğin karşılaştırıldığında, Çatalhöyük'de herkesin bir tapınağı var, ritüeller var; ama orada toptan bir örgütlenme yok diyorlar." 
        
        "Kızılkaya Köyü Halkı projelerimizi destekliyor"

        -"Son olarak eklemek istediğiniz bir şey var mı?"
        -"Benim en çok önemsediğim şey; Aşıklı Höyük kazılarıyla birlikte, Aşıklı Höyük Açık Hava Müzesi, Araştırma Merkezi ve Deneysel Arkeoloji Parkı projelerimizin gelişmesi. Bunun için paraya ihtiyacımız var. Araştırma Merkezi aşağı yukarı bitmiş durumda, fakat iç ve dış donanımı eksik. Ayrıca daha sonra yapılacak araştırmaların, buradaki Araştırma Merkezi'nde yapılmasını istiyoruz. İkincisi, Açık Hava Müzesi. Bu çok önemli, çünkü yerleşmenin gelecek kuşaklara aktarılması  lâzım. Bu da ayrı bir projeyle olur. Bir insan böyle bir yerleşmede yaşadığı zamanlarda neler yapıyorsa, bugün de bu Arkeoloji Parkına gelenlere aynı hammaddelerle, aynı biçimde zaman geçirecekleri bir ortam sunulacak. Kızılkaya Köyü bunu yapmamız için arazi verdi. Köy herkesten daha cömert davrandı. Kızılkaya Köyü çok hoş, bilimsel anlayışı çok hoş köylülerimiz var. Bize inanıyorlar; yaptığımız şeyi destekliyor, anlamaya çalışıyorlar. Ancak bu üçlü projenin gerçekleşmesi için herkesten yardım bekliyoruz."
        -"Çok teşekkür ederiz."
        
        KUTU 1:

        
        Neolitik Dönemi tanımlayan özellikler

        
        Sunuş

        Okuyacağınız bu yazı, Prof. Dr. Ufuk Esin'in "The Neolithic in Turkey, A General Review" başlıklı makalesinden ("The Neolithic İn Turkey", Arkeoloji ve Sanat Yayınları, 1999) kısa bir alıntıdır.
        -"12500-10000 yıl kadar önce (C14 tarihlemesine göre, MÖ 11.  bin yıldan 8.  bin yıla denk düşen takvim yılı) Buzul Çağının bitimiyle, insan yaşamına çok daha uygun, daha sıcak ve daha nemli iklim koşulları oluştu."
        -"Wechler ve Gebel'e göre, Geç Natufen Kültür, Güneybatı Asya'da Pleistosen'in (Buzul Çağı) sonuna denk düşen III. Dryas süresince bin yıldan daha fazla bir zaman diliminde (yaklaşık olarak MÖ 10800'den 9000'e kadar) ayakta kaldı. Çanak çömleksiz Neolitik A Kültürleri (Sultanian Khamian) MÖ 9800-8000'e kadar sürdü; yani bu kültürler Holosen (Zamanımız) başlangıcında, Preboreal olarak tanımlanan iklimsel koşullar altında var oldular; çanak çömleksiz Neolitik B Kültürleri zamanıyla birlikte (ca 8000-6800), kıtasal bir Boreal iklim bölgede var oldu. Sonra, Anadolu ve Güneybatı Asya'nın üzerine, görece uzun dilimli süren ve "iklimsel optimum"u sunan; MÖ yaklaşık 6800-3700 yıllarında ve çanak çömlekli Neolitik (Keramik Neolitik) ve ilk Kalkolitik kültürlerin oluşmasına yardımcı olan bir Atlantik iklimi hakim oldu."
        -"Holosen başlangıçlarındaki iklimsel değişikliklerin bir sonucu olarak, bitki örtüsü, ağaçları, çimenleri ve yabani tahılları kapsayacak şekilde genişledi; bunların yayılmasıyla, bitkilerin tarıma alınması ve hayvan yetiştirilmesi başladı."
        -"Aynı dönemde 11. ve 8.  bin yılda, insanoğlu o zamanki yarı göçebe yaşam biçimini sürekli olarak yerleşmek üzere bıraktı; ilk tarımcı köyleri ve köy toplulukları doğdu aynı zamanda."
        -"Bu "ilk sürekli yerleşik köy toplulukları"nın avcılık ve toplayıcılık kadar çiftçiliğe dayalı karma bir ekonomi geliştirebilmeleri bu dönemdir."
        -"Bu dönemin sonuna doğru, çanak çömlek yapma girişimleri bazı yerleşmelerde başladı. Ancak sonra bunlar terk edildi. C14 tarihleri çanak çömlekli Neolitik Dönemin, çanak çömleğin düzenli kullanımıyla MÖ 7200-5000 döneminde başladığını gösterir."
        Yaygın olmamakla birlikte "piroteknoloji" ya da metalürjiye  ısının uygulanması bazı yerleşimlerde yapılmıştır ve çanak çömlekli Neolitik Dönemin başlangıcıyla birlikte, bakır filizini kurşunla birlikte uygun ergitme işlemi başlamıştır.
        -"Tam olarak tapınak diyebildiğimiz, bazılarının heykel ve rölyeflerle süslendiği yapıların yanı sıra, çeşitli büyüklük, malzeme ve teknikte yapılmış sembolik ve dinsel çağrışımlı objeler o zaman ortaya çıktı."
        -"Çoğu bilim insanı bu kültürlerin sosyoekonomik ve sosyopolitik açıdan üretken tarımsal bir sisteme dayalı ve -ister çanak çömlekli, ister çanak çömleksiz Neolitik- obsidiyen ve lüks malzeme ticaretinin, yani taşıma ve dağıtımının önemli bir rolü olduğu görüşündedir."
        
        KUTU 2

        
        Aşıklı Höyük'te beyin delgi operasyonu

        
        Sunuş

        Bu yazı, Hacettepe Üniversitesi Antropoloji Bölümü Öğretim Üyesi Prof. Dr. Metin Özbek'in VII. Arkeometri Sonuçları Toplantısı'nda sunduğu "Aşıklı Höyük Neolitik İnsanları" makalesinden alınmıştır.
        Aşıklı Höyük'de, belinden sakat bir kadının başında muhtemelen travmatik kökenli bir trepanasyon (beyin delgi operasyonu) izine rastlanmış, yapılan tedavi ve bakım sonrasında birey bir süre yaşamıştır. Tıp tarihi açısından bu son derece önemli bir olaydır.
         
        Beyin delgi operasyonu (trepanasyon)

        Aşıklı Höyük'de, tarihöncesi insanlarının kafatası trepanasyonunda (gerekçesi ne olursa olsun) o denli başarılı olduklarını kanıtlayan ilginç bir buluntuyla karşılaştık. Belinden sakat olan 7 no'lu kadının kafatasındaki trepanasyon; oksipital bölgede, squama occipitalis kısmında yer almakta olup, sol lambda dikişine 18 mm, sağ lambda dikişine ise 32 mm uzaklıktadır. Deliğin tabula externa'daki çapı 11.5 mm'dir. Delik kenarlarında çepeçevre kemik dokunun, operasyon sonrasında onarım faaliyetine devam ettiğinin izleri görülür. Yine delik çevresinde hafif de olsa septik osteite rastlandı. Delik çevresinde oluşan 1-2 mm genişliğindeki gölge kuşak, dokunun kendi kendini onarmaya başladığını, dolayısıyla hastanın operasyon sırasında ölmediğini gösterir. Guiard'a göre (in Janners 1970) röntgen filminde trepanasyon deliğinin çevresinde en içte eğer 1-2 mm'lik bir gölge bandı görülürse, operasyon sonrası bireyin birkaç hafta yaşadığı anlaşılır. Aşıklı Höyük kadınındaki delik, büyük bir olasılıkla travmatik kökenliydi; trepanasyon belki de hastanın yaşatılmasına yönelikti. Aslında deliğe yol açan gerekçe ne olursa olsun, zamanımızdan 10 bin yıl önce hastaya o dönemin imkânları ölçüsünde bakıldığı ve tedavi edildiği anlaşılmaktadır. Bu genç kadının sol parietalinde demir eksikliğinden kaynaklanan porotic hyperostosis'e de rastladık. Parietal kemiğin tabula externa'sında bu rahatsızlığın göstergesi olan gözenekli yapı rahatlıkla görülebilir. Öyle anlaşılıyor ki, genç yaşına rağmen, belinden ve başından önemli sorunları olan bireyin sağlığı da olumsuz yönde etkilenmiş, bu da giderek beslenme düzenini bozmuş. Trepanasyon olayının coğrafi dağılımı ve tarihi açısından ele aldığımız bir çalışmamızda (Özbek, 1983) büyüsel, ritüel ve terabötik nedenlerden söz etmiştik. Günümüz ilkellerinde bu konuda yapılan araştırmalara bakılırsa (Chippau 1961; Lisowski 1967; Vicek 1972) genellikle delilik, cinnet, kötü ruhlardan korunma, baş ağrısı, baş dönmesi, çıldırma ve sara hastalığı gibi durumlarda hastaya trepanasyon uygulanmaktadır. Bu ilginç cerrahi müdahalenin tarihi Mezolitik Döneme kadar gider (Glory ve Robert ,1947). İsrail'de Mount Carmel Mağarası'nda bulunan ve Mezolitik Devirle yaşıt trepanasyon örneği bunun kanıtıdır. Aşıklı Höyük'tekine benzer trepanasyona Suriye'nin Ras Shamra adlı, Bronz Çağı'yla yaşıt eski yerleşim bölgesinde de rastlandı (Charles, 1962). 
        Beyin delgi ameliyatı, hangi gerekçeyle yapılırsa yapılsın, insanoğlunun gerçekleştirdiği ilk cerrahi müdahaledir. O halde, nöroşirürjiyi Neolitik Çağ'a, hatta Mezolitik Çağ'a kadar götürebiliriz. Taş Devrinin cerrahları da, yaşadıkları dönemin olanaklarını ve bilgi birikimlerini kullanmada en az günümüz meslektaşları kadar becerikliydi. Trepanasyon amacıyla kullanılan aletler ve uygulanan teknikler, devirden devire, kültürden kültüre değişiklik göstermiştir. İnsanoğlu bu tehlikeli operasyonda yüzde 50'ye varan bir başarı kaydetmiştir. Oysa enfeksiyon tehlikesi, ölümcül kanama durumu, uygulanan tekniğin bugüne göre çok ilkel olması ve her şeyden önce, beyin gibi son derece hayati bir organa çok yakın konumda çalışma gibi durumları dikkate alırsak, bu rakamı hiç de küçümseyemeyiz.
        Başta bilinçli olarak açılan trepanasyon deliğiyle çeşitli hastalıklardan ileri gelen delikleri birbirinden ayırt etmek gerekir. Bu hastalıklar arasında osteomiyelitis, tuberculosis, myeloma, sarcoma, carcinoma ve syphilis'i sayabiliriz. Bu hastalıkların yol açtığı delikler, kemikteki tahribat biçimleri ve yayılma durumları bakımından farklılık gösterir. Çoğunlukla, sadece kafatası değil, iskeletin diğer bölgelerinde de izleri kalır. Aşıklı Höyük kadınının kafatasındaki deliğin bir hastalık sonucunda oluşmadığı rahatlıkla söylenebilir. Son yıllarda, Türkiye trepanasyona ait en önemli buluntuları vermeye başladı. Aşıklı dışında, Kültepe Asur Ticaret Kolonisi (Şenyürek, 1958), İkiztepe Bronz Çağı (Backofen, 1985), Dilkaya Demir Çağı (Güleç, 1988) ve İznik Bizans Çağı (Özbek, 1989) bunlar arasında sayılabilir.
        
        KUTU-3

        
        Aşıklı Höyük'te nehir tortuluna ait polen çizelgesi

        
        Sunuş

        Aşıklı Höyük'deki yerleşmenin, o zamanki bitki örtüsünü belirlemek amacıyla polen analizi yapılmıştır. Bu çalışma, Türkiye'de tarihsel bir yerleşimde yapılan ilk polen çalışmasıdır. Groningen Üniversitesi'nden Dr. Henk Woldring'in 1991 kazı yılı sırasında gerçekleştirdiği çalışmada; Aşıklı yerleşim yerinin hemen altında, kumlu kilden oluşan bir dere çökelti tabakası kazılmıştır. Bitki kalıntıları açısından incelenmiş olan bu tabaka, yerleşmeden önceki bir tarihe aittir. Bu çalışma, Orta Anadolu'nun Son Buzul ya da ilk Holosen Devre (Zamanımız) ait bitki örtüsü hakkında bilgi sahibi olabilmemiz açısından oldukça ilginç bir çalışma. Henk Woldring'in TÜBA-AR'da (S.1, 1998) yayımlanan "A Pollen Diagram From a River Sediment in Central Anatolia" başlıklı makalesi, Aşıklı Höyük'teki bu çalışmasının sonuçlarını veriyor. Bu makalenin "The Pollen Diagram" bölümünün çevirisini sunuyoruz. Latince bitki ve ağaç adlarını olduğu gibi bırakmayı uygun gördük, parantez içindeki Türkçe adlar bize aittir.
        Ağaçsı olmayan polen, toplam polenin çoğunluğunu oluşturur. Ağaçsı polen, Salix'in (söğüt) yüzde 30'lara vardığı spektrum 9 dışında, yüzde 20'yi geçmez.
        Elaeagnus (iğde) ve Salix'in (söğüt) yerli kökenli olduğu sonucunu çıkarmak mantıklı görünüyor. Türkiye'de bunlar nehir arazilerinde sıkça bulunur. Çizelgedeki dalgalı eğriler, bu çalılıkların Melendiz boyunca varlığını gösterir. Ceviz ağaçları, Alnus (kızılağaç) ve Populus (kavak), nehir boyunca herhangi bir yerde yetişmiş olabilir. Betula (huş ağacı) ve Quercus cerris (saçlı meşe) tipi çevre dağların daha yüksek kesitlerinden gelebilir.
        Bugün Betula, Aşıklı Höyük'ün 100 km kadar doğusundaki Erciyes Dağı'nın daha üst kesimindeki ağaç örtüsünü oluşturuyor. Davis (1965-1985) volkanik yamaçlardan, huş ağaçlarının sevdiği bir ortam olarak söz eder. Bu nedenle, huş ağaçlarının, çökelti sırasında Hasandağı'nın yamaçlarında varlığı olasıdır.
        Daha önce söz edildiği gibi, yaprak döken Quercus (meşe) türleri, görece İç Anadolu'nun günümüz antropojenik bozkırlarının genel bitkilerindendir.
        Corylus avellana'nın (fındık), Karadeniz ve Toros dağ sıralarında aralıklı bir dağılımı vardır. Polen çizelgesindeki varlığı, olasılıkla uzak yerlerden taşınmış olmasından kaynaklanıyor. Günümüzde, Juniperus (ardıç) türlerine (örneğin excelsa, J. foetidissima ) İç Anadolu'nun dağlık alanlarında sık rastlanır, ama aynı zamanda örneğin Juniperus oxycedrus (küçük yapraklı katran ardıcı) bozkır ormanlarının bir parçasıdır.
        Aşıklı Höyük çizelgesindeki Pinus' un (çam) görece yüksek payı uzak yerlerden taşınmasına bağlanmalıdır. Güneydoğu Anadolu'nun polen çizelgelerinde, çam, Geç Buzul ve Erken Holosen'in (Zamanımız) önemli bir bitki örtüsü bileşkenlerinden değildir.
        Açıklanması güç özel bir olgu da Olea'nın (zeytin) Quercus calliprinos (meşe) tipiyle birlikte varlığıdır. Her iki tür de, Akdeniz (Ege) bitki örtüsüdür ve İç Anadolu'da yetişmez. Bunların varlığı kıyı bölgelerinden uzak mesafeli transportuyla ilişkili olmalıdır.
        Çok iyi bir biçimde yayılmamış olmasına rağmen, Celtis (çitlenbik) poleninin yokluğu dikkate değerdir. Ihlara Vadisi'nden bir yüzey örneğinde yüzde1.9 Celtis poleni verdi. Örnek alınan noktaya çok uzak olmayan bir yerde, birkaç Celtis tournefortii  türü kaydedildi. Bu ağacın sert tohumları, hemen hemen tüm yüzey örneklerinde bulundu. Bazı yerlerin tabakalarında katmanların yalnızca Celtis tanelerini içerdiği gözlemlendi. Celtis poleninin yokluğu, bu çalının çökelti zamanında çevrede yetişmediği, ancak daha sonra bölgede yayıldığı anlamına gelebilir.
        Elaeagnus ve Salix dışında tutularak, ağaçsı türlerin düşük değerleri onların yerleşim çevresinde yetişmemiş olduklarını akla getiriyor. Ağaçsı olmayan polen, Chenopodiaceae (sirken, akpazı) ve Liguliflorae ana gruplarını oluşturarak, toplam polen miktarının yüzde 80-90'ına karşı geliyor. Bu grupların eğrileri açıkça negatif korelasyon gösteriyor. Liguliflorae ve diğer Compositae, Bottema ve Woldring'de (1984, 1986) tartışılmıştır. Güneydoğu Anadolu'da bazı Compositae gruplarının yüksek değerleri, ormanları yok etmeyle ilişkilendirilmiştir. Bu bağlamda Bottema ve Woldring, Teselya'daki bir krater gölünde gözlemledikleri özel bir olguyu açıkladılar. Burgulama (coring) sırasında, üzerinde termal sularının kaldırdığı tozun bulunmuş olduğu bazı hasat makineleri dikkatlerini çekti. Aynı zamanda, gölde burgu yeri çevresinde, bir kalıp hububat kabuk parçacıkları, saman parçaları vb gibi tozları gözlemlediler. Bu tür hava akımlarının, güneşte kurumuş tarlaların üzerindeki hava ile suyun üzerindeki çok daha fazla serin hava arasındaki sıcaklık farkından kaynaklandığı açıklaması getirildi. Bu tür olaylar tabii ki ancak en yüksek sıcaklıkların yaşandığı aylarda (Haziran ve Ağustos) pek çok Compositae'nin çiçek açma zamanlarında olabilir. Bu yolla, bu tipler polen yağmurunda fazlasıyla temsil edilir hale gelebilmektedir.
        Bu açıklama temelinde, Aşıklı Höyük çevresindeki alanın çökelti zamanında geniş ağaç topluluklarından yoksun olduğu sonucunu çıkarabiliriz.
        Liguliflorae'nin düşük değerli spektrası, aynı zamanda suyun serinletme etkisinin yok olduğunu mu gösterir? Bu durumda eskiden suyun altında kalmış yerler açığa çıkmış olup örneğin Chenopodiaceae bataklık düzlük üzerinde yerleşmiş olabilir. Davis'e (1965-1985) göre, Chenapodium botrys, aslında İç Anadolu'daki nehir yataklarındaki tek Chenopodiaceae' dir. Bu makalenin yazarı, bu türleri burgu yerinin yakınında kaydetti. Aşıklı burgusunda bulunan Chenopodiaceae poleni, Biologich-Archaeologich Instituut'un referans koleksiyonundaki Chenopodium botrys poleniyle karşılaştırıldı. Polen çizelgesindeki Chenopodiaceae değerlerinin, bu türler tarafından kolaylıkla üretilmiş olabileceği görüldü.
        Son olarak, kalan polen tipleri üzerinde birkaç noktaya değinilecektir. Chenapodiaceae ve Liguliflorae'nin dalgalı eğrilerinin tersine belli bir sayıda Compositae [Artemisia, Cirsium (diken)] tipleri, Centaurea solstitialis (çayır dikeni) tipi ve diğerleri, Brassica (lahana) tipi, Cyperaceae (Japon şemsiyesi, venüs otu), Gramineae (tahıl) ve Cerelia (hububat) tipleriyle birlikte düzenli eğriler göstermektedir. Bu tiplerin o zamanki var olan bozkır bitki örtüsü olmaları olasıdır. Cyperaceae için bir istisna söz konusudur; çünkü bu eğri, yerli Elaeagnus'un eğrisiyle bazı benzerlikler gösteriyor. Cypreraceae, nehir yatağı boyunca bataklık ortamlarda yetişmiş olabilir. Cyperus fuscus yerleşme alanındaki nehir yataklarında hep rastlanan bir türdür.
        Günümüzde en çok rastlanan ot, Artemisia santonicum'dur ve hayvanların otlanmalarına yarar. Bozkır ortamında yetişen diğer bazı türler de kayda değerdir. Artemisia herba-alba daha çok doğudadır ve Türkiye'deki yerli yayılmaya işaret eder. Artemisia  vulgaris de İç Anadolu'da görülmez. Polen artıklarının tanındığı diğer bir tür de Artemisia scaporia'dır.
        Türkiye'de Cerelia tipi birtakım çimenleri kapsar: Örneğin, Aegilops (buğday otu), Hordeum (yabani arpa) Stipa ve Bromus. Bu türün pek çok tipi bozkır bitki örtüsünün rastlanan elementlerindendir. Gramineae ve Cerelia tipine karşılık gelen eğriler, Cerelia'nın yer çiçek örtüsü olduğunu ve herhangi bir tarım formuna işaret etmediğini gösterir.
        
        
        
