                       
        
        
                
             haber
                   
        Dışişleri Bakanı Yaşar Yakış ve bürokratları ile Genelkurmay yetkilileri, TBMM Dışişleri Komisyonu'na Kıbrıs ve Irak konusunda brifing verdi. Genelkurmay yetkilileri, ABD'nin olası Irak müdahalesi sırasında Saddam'ın da Türkiye'yi vurabileceği bilgisini verdi. Genelkurmay'dan Tuğamiral Kadir Sağdıç Kıbrıs'la Tümgeneral Bekir Kalyoncu da Irak'la ilgili bilgi verdi.
             Kalyoncu, ABD'nin Irak yönetimini değiştirmek için müdahale yapmayı kafasına koyduğunu belirtti. ABD'nin Ortadoğu'yu yeniden şekillendirdiğini, burada ABD'nin ihtiyacını yüzyıl karşılayacak petrol rezervinin olduğunu anlatan Kalyoncu, bu bölgede bir düzenlemenin gerekli olduğunu vurguladı.
             MENZİLİNDEYİZ
             Erzurum, Erzincan, Adana'ya kadar bir yayı içine alan kitle silah menzili alanı içinde olduğumuzu anlatan komutanlar, ABD'nin kararını verdiğini, müdahaleyi yapacağını ve bu bölgede uzun süre kalacağını söyledi.
             Bu savaşta Saddam'ın da Türkiye'yi vurabileceğini açıklayan komutanlar, ABD yetkilileriyle uzun süredir görüştüklerini, ABD'nin Türkiye'den tam bir işbirliği (co operation) istediğini bildirdi.
             Komutanların verdiği bilgiye göre, ABD'liler isteklerini yazılı olarak 19 Kasım'da verdi. 16 Aralık'ta da bir değişiklik yapan ABD'liler, istek listesini sundu. Limanların incelenmesine 16 Aralık'ta Türk hükümeti müsaade etti. 16 Ocak'ta da 150 kişilik uzman bir heyet Türkiye'ye gelerek, limanlarımızı, üsleri ve havaalanlarını inceleyecek. İnceleme sonunda inşaat gerekmesi halinde bunlar Türk müteahhitlerine yaptırılacak. 
             Komutanlar, hiçbir politik taahhütte bulunulmadığını ama artık kritik bir noktaya gelindiğini ve siyasi bir karar alıp askeri planlamanın yapılması durumunun doğduğunu belirtirken, geç kalınmadan Meclis'in karar alması gerektiğini, aksi halde birtakım oldu bittilerle karşı karşıya kalınabileceğini aktardı.
             Komutanlar, Irak'ın yeniden şekillendirile-ceğini, bu şekillendirmede Türkiye'nin söz sahibi olup olmayacağının açığa çıkması gerektiğini anlatırken, "Musul-Kerkük gibi yerler Misakımilli sınırlarımız içinde mi, kimin elinde kalacağı önemli. ABD ile görüşmelerimizde kırmızı hatlarımızı ilettik. Olmazsa olmazlarımızı bildirdik. Bölgede bir Kürt devleti istemiyoruz. Musul ve Kerkük'ün azınlık değil, Irak devletinin ana unsurlarından birisi olarak kabul edilmesini istiyoruz" dedi. Milletvekillerinin soruları üzerine komutanlar, savaş sırasında göçü önlemek için de bölgeye girileceğini ABD'ye bildirdiklerini, şu anda o bölgede 4 tabur askerimizin olduğunu anlattı. Bu sayının takviye edileceğini belirten komutanlar, bunun için de Meclis kararı gerekeceğini, Meclis kararının birkaç gün içinde gerçekleştirilmesi gerektiğini ifade etti.
             ÖZEL KUVVETLER GELDİ
             Eylül - ekim içerisinde ABD'den 32 kişilik bir uzman heyetin geldiğini, özel kuvvetlerden oluşan bu gruba Türkiye'nin de katıldığını ve istihbarat çalışması yapıldığını kaydeden komutanlar, ABD'li özel kuvvetlerin bölgede bazı Iraklıları alıp ABD'ye götürdüklerini de söyledi. Komutanlar, savaş sırasında 250 bin kişinin yerlerinden olabileceğinin hesaplandığını, bunun için 18 kampın 36- 37. paralellerde kurulacağını bildirdi. 
        İşte, ABD'nin Türkiye'den istedikleri
             Komutanlar, ABD'nin Türkiye'nin isteklerini de sıraladı... İşte istekler: 
        o   İstihbarat uçaklarının hemen kullanılması,
        o   Kıbrıs'taki İngiliz üslerinden kalkacak uçaklara hava sahasının müsaade edilmesi,
        o   İncirlik'te kurulan istihbarat merkezi için istihbarat uçaklarının burada da kullanılması,
        o   ABD'ye ait 60 sivil araç İncirlik'te bekliyor. Hafif silahları bu bölgeye taşıyacak araçlara izin verilmesi. Bu silahlar Kuzey Irak'taki Kürt gruplarının silahlandırılması için dağıtılacak. Bunun için aktarım isteniyor,
        o   Bağdat'ın ele geçirilmesi için önce havadan, sonra karadan harekât planlanıyor. Bunun için Türkiye de 80 bin kara kuvveti ile 5- 6 bin kişilik özel kuvvet konuşlandırmak istiyor. Özel kuvvetlerin içinde İngilizlere de yer vermek istiyorlar,
        o   İncirlik, Batman, Diyarbakır, Afyon, Çorlu ve Sabiha Gökçen havaalanlarının yanı sıra Taşucu, Mersin ve İskenderun limanlarını da kullanmak istiyorlar.
        Tüzmen'e Irak gezisi tepkisi
             Hazine ve Dış Ticaretten Sorumlu Devlet Bakanı Kürşat Tüzmen'in 150 kişilik bir heyetle Irak'a yapacağı gezi de TBMM Dışişleri Komisyonu'nda gündeme geldi. AKP'li milletvekili Emin Şirin, "Bu gezi Erbakan'ın Libya gezisine döner. Madem bir ay içinde Irak'a müdahale yapılacak, neden oraya gidiliyor? Saddam değişecek. Yeni yönetime o zaman ne yüzle bakacaksınız?" diye sordu.
             Askerler Şirin konuşurken baş sallayarak desteklerini gösterirken, Dışişleri Bakanı Yaşar Yakış da, "Bu konuya bakacağım. Bu ciddi bir uyarıdır" dedi.
             Musul ve Kerkük sorunu hakkında rapor hazırlayan Beykent ve Boğaziçi üniversiteleri öğretim üyesi Prof. Dr. Mim Kemal Öke, Türkiye'nin Musul ve Kerkük petrolleri üzerinde hakkı olduğunu, ancak bunun alınmasının zor olduğunu söyledi. "Musul ve Kürdistan Sorunu 1918-1926" isimli bir kitap da yazan Öke, sorularımızı şöyle yanıtladı:
        Türkiye'nin Musul ve Kerkük petrol bölgelerinde hakları var mı?
             1926'da Türkiye-Irak hududu belirlenir. Ancak bu sınır çizilirken geçici kabul edilir ve 25 sene sonra tekrar görüşülme ihtimalinin olabileceği şeklinde bir ibare vardır. Ama 25 yıl sonra ne Türkiye böyle bir şey istedi, ne de Iraklılar. 
        Ya petrol?
             Türkiye'yi ikna edebilmek için Musul petrollerinin belli bir yüzdesinin Türkiye'ye verilmesi söz konusu olmuştur. Bunlar uzun bir süre verilmiştir; ancak daha sonra Menderes hükümeti sırasında, Irak'la olan Bağdat Paktı'ndaki yakınlığımız dolayısıyla bunlar artık tahsil edilmemiştir. Anlaşmadaki ikinci açık uç da budur.
        Türkiye'nin bu gelirden yüzdesi ne?
             Bize bu gelirin yüzde 25'i aktarıldı. Türkiye bunu, tek parçada 500 bin dolar, 500 bin sterlin olarak almaya kalkıştı ama alamadı. 
        Unutulan bu anlaşmanın günümüzde hâlâ geçerliliği var mı? 
             Musul ve Kerkük'teki petrol kuyularını özel hazinesine geçiren 2. Abdülhamit varisleri Osmanoğlu ailesi, bu arazilerin kendilerine ait olduğuna dair, Irak'a karşı 1960'larda birtakım davalar açtı. Ancak kazanamadı. Bence Türkiye'nin hak elde edebilmesi, diplomasi masasında göstereceği faaliyete, askeri açıdan göstereceği basirete ve tabii ki Kürt sorununa getireceği yeni yaklaşımlara bağlıdır. Ayrıca küresel dünyayı ikna edebilmesine...
        Son 10 yıldır ihalesiz tıbbi malzeme satan distribütör firmaların 42 yöneticisi Ankara DGM Başsavcılığı'nın talimatıyla gözaltına alınırken; yolsuzluk miktarı da 5 milyar dolar olarak belirlendi. Şirketlerin yurtdışında kurdukları hayali firmalar aracılığıyla hastanelere fahiş fiyattan malzeme sattıkları, doktorların hayali hastalara kalp stendi takılmış gibi göstererek SSK'yı dolandırdıkları tespit edildi.
             PARAVAN ŞİRKETLER
             Ankara DGM Savcısı Ömer Süha Aldan'ın yürüttüğü Neşter Operasyonu, gözaltına alınacak isimlerden birinin, yurtdışına çıkarken yakalanması üzerine başladı. Operasyonda İstanbul, İzmir ve Ankara'da 35 ayrı polis ekibi görev aldı. İzmir ve Ankara'da 25 kişi, İstanbul'da da işadamı Mehmet Edin'in de aralarında bulunduğu 17 ilaç firması sahibi ve yetkilisi gözaltına alındı. 5 kişinin de arandığı belirtildi. Eski Çalışma Bakanı Yaşar Okuyan'ın suç duyurusu üzerine başlatılan soruşturmada önce, ihaleli sisteme geçişin ardından bu ihalelere katılmayan 10 kadar firma takibe alındı. Savcılık, bu şirketlerin, ABD ve Avrupa'da paravan firmalar kurduğunu, her seferinde değişik firmadan yaklaşık fiyatlarla malzeme alımı yapılıyormuş gibi gösterildiğini saptadı. Bu şirketlerin daha sonra başta SSK olmak üzere tüm kuruluşlara malzeme sattığı da belirlendi. 
             ÖZELLERLE ANLAŞMALI
             Bazı doktorların, hayali hastalara stend takılmış, bazı doktorların da hastalar üzerinde fazla malzeme kullanılmış gibi gösterdiği, böylece yeni malzeme alımına yol açtıkları anlaşıldı. Bu şirketlerin özel hastanelerle anlaşmalı olduğuna da dikkat çekilirken, SSK'dan sevk edilen hastalarda, özel hastanelere ucuza mal verilmesine rağmen, SSK'dan protokoldeki ücretin alındığı belirlendi. Bu paranın da hastaneler, doktorlar ve şirketlerce bölüşüldüğü vurgulandı. Kaynaklar soruşturmanın, ilerleyen dönemlerde bazı doktor ve bürokratlara kayacağını, 10 yıllık dönemin üç yılının araştırıldığını ve çok sayıda tanığın ifadesinin alındığını söyledi.
        Eski protokolü kullandılar...
             SSK ile 10 yıl önce tıbbi malzeme alımı için protokol yapan ilaç firmaları, protokole dayanarak, SSK'ya ihalesiz satış yaptı. Ancak SSK ve firmalar, rakamları değiştirmeden uyguladı. Böylece 10 yılda satılan 50 bin çeşidin üzerindeki tıbbi malzeme, piyasaya ilk çıktığı günkü fiyatından satıldı. Kaynaklar, 10 yıl önce bir kalp stendinin 1715 - 2450 dolar olduğunu vurgulayarak, "Stend fiyatı 100-200 dolara düşmesine, firmalar da bu fiyattan almasına rağmen, SSK'ya eski fiyattan satıldı. Soruşturma başlayınca alımlar durduruldu" dedi.
             Ortodonti, diş hekimliğinde, çarpık dişlerin ve çene bozukluklarının tedavi edildiği bir uzmanlık dalı. Tedavisinin pahalı olması, vatandaşların kamu hastanelerini tercih etmesine neden oluyor. Ancak ortodonti tedavisi, özel kurumların dışında, sadece üniversite hastanelerinde gerçekleştirilebiliyor. Bunun sonucunda korkunç bir yığılma yaşanıyor.
             300 ORTODONTİST VAR
             Türkiye'de SSK ve devlet hastanelerinde, yeterli altyapı ve diş hekimi kadrosu bulunmadığı için ortodonti hizmeti verilemiyor. Yurt genelinde 300 ortodontist bulunuyor. Bu nedenle her yıl binlerce kişi üniversite hastanelerine sevk ediliyor. Tedavinin 2 - 3 yıl sürmesi de dikkate alındığında, durum hastalar açısından dramatik hale geliyor. Hastalara yıllar sonrasına gün verilebiliyor. Hastalar sırasını beklerken askerlik çağına gelebiliyor, hatta evleniyor. 
             Marmara Üniversitesi Diş Hekimliği Fakültesi'nde sıra bekleyenlerin sayısı yaklaşık 30 bin. Başvuran hastalara 7 yıl sonrası için gün veriliyor. 
             'KARDEŞİNE DEVRET'
             Ortodonti Anabilim Dalı Başkanı Prof. Dr. Nejat Erverdi, "Sevkli gelenlerin sayısı yılda 3 - 4 bini buluyor. Son dönemde 'kardeşini alma' uygulamasını başlattık. Ablası veya ağabeyi sıraya girmiş. Ancak ağabey büyüdüğü için 'Hakkımı kardeşim için kullanabilir miyim?' diye gelenler var" dedi. Durumun farklı olmadığı İ.Ü. Diş Hekimliği Fakültesi Dekanı Prof. Dr. Betül Tunçelli de şunları söylüyor: 
             'TALEP HIZLA ARTIYOR'
             "Talebin gün geçtikçe artması fakültelerin bu yükü kaldırmasını güçleştiriyor. Bence herkes bir ihtimal, doğduğu zaman çocuğunu sıraya yazdırmalı." Fakültenin ortodonti öğretim üyesi Prof. Dr. Yıldız Öztürk de halen yaklaşık 2 bin 500 hastanın sıra beklediğini söyledi. Çoğunlukla Emekli Sandığı hastalarına hizmet veren Yeditepe Üniversitesi Diş Hekimliği Fakültesi'nde ise başvurular eylül ayına kadar durdurulmuş.
             Ladies First Symphony Orchestra'nın menajerleri, konserleri iptal eden organizatörler dönüş bileti almadığı için 66 kadın sanatçının İstanbul'daki otellerinde mahsur kaldığını belirterek, "Türkiye, AB'ye kadınları dolandırarak mı girmeyi düşünüyor?" diye sordu. Avrupa'da 100'ü aşkın konser veren orkestra, Türkiye'ye 2 Ocak'ta geldi. Mydonose Showland'de 3 - 4 - 5 Ocak'ta konser vereceklerdi.
             'SADECE GELİŞ BİLETİ ALINDI'
             Organizasyonu gerçekleştiren Eventist isimli şirketin sahibi Turgay Yağan, müzisyenlerin menajeriyle orkestranın web sayfası aracılığıyla irtibata geçti. TEOC da bilet satış işlemini üstlendi. Orkestraya, yol ve konaklama masrafları hariç 20 bin euro ödenecekti. Yağan'la sözleşme yapıldı. Bu arada TEOC'un yöneticisi Zeynep Somay, orkestraya bir kolejde 50 izleyici önünde konser verdirdi. Somay'ın "Turgut Yağan kalp krizi geçirdi ama paranız ödenecek" deyip ekibi dört gün boyunca oyaladığı belirtildi. Bunun üzerine Polonyalı menajerler, basın kuruluşlarını arayıp, "Otelde mahsur kaldık, bize yardım edin" dedi. Şirinevler'deki Adela Otel'de basın toplantısı düzenleyen menejerler, dolandırıldıklarını söyledi. Kendilerine 20 bin euro ve 4 bin 500 kişilik sahnede konser sözü verdiğini kaydeden menajerler, sözlerini şöyle sürdürdü: "Biletlerimizi bile son anda aldılar. Sadece geliş biletiydi. Dört gündür bizi oyalıyorlar. Grupta 66 kadın var. Ailelerimiz bizi merak ediyor. Bu bir rezalet. AB'de bazı kurallar vardır. Kendinizi geliştirmeye çalışan bir ülkesiniz. Bu skandal..."
             ÇEKLERİ DE KARŞILIKSIZ 
             Dönüş masrafları 32 bin doları bulan orkestra, turnelerinin ikinci durağı olan Almanya'da bugün verecekleri konseri de iptal etmek zorunda kaldı. Otel yönetimi, orkestranın oda masraflarının bir tur şirketi tarafından peşin ödendiğini bildirdi. Ancak müzisyenlerin yemek masrafları nedeniyle otele 4.5 milyar lira borçlu olduğu kaydedildi. Somay'ın basın toplantısı sırasında menajerleri arayarak "Konuşursanız paranızı ödemeyiz" dediği öne sürüldü. Bu arada Mydonose Showland, salon için verilen avans çekinin karşılıksız çıktığını belirtti.
        Organizatörden yanıt: 
        'Grubun amacı sansasyon yaratmak'
             Orkestra üyelerinin, kendilerini dolandırmakla suçladığı organizatör Turgay Yağan, grubun sansasyon yaratmak istediğini belirtti. 
             Yağan, şunları kaydetti: "Sadece geliş biletlerinin alınmasının nedeni, uçuşların yoğunluğudur. Otel ücretleri de ödendi. Gruba, çarşamba için dönüş biletleri de satın alındı. Paralarının İstanbul veya Almanya'da 6 Ocak'ta ödeneceği söylenmişti. Sansasyon yaratmak isteyen grubun bu davraşına prim verilmemeli." TEOC şirketi yöneticisi Zeynep Somay da "Mydonose'a verdiğim çek, karşılıksız değildi. Konseri, bilet satılmadığı için iptal ettik" dedi.
             Trafik canavarıyla mücadele için Trafik Yasası'nda bazı değişiklikler içeren yasa taslağı hazırlayan Emniyet Genel Müdürlüğü, ehliyet almaya hak kazananların önce "iki yıllık ön eğitimden" geçmesini öngördü. Bu süre içinde suça karışmayan ve kural ihlali yapmayan stajyer sürücülere "asıl ehliyetleri" verilecek. Hazırlanan taslak, görüş için İçişleri Bakanlığı'na gönderildi.
             EHLİYETLER YENİLENECEK
             Öngörülen değişikliğe göre, sınavla sürücü belgesi almaya hak kazananlar için "stajyer sürücü belgesi" düzenlenecek. Stajyer sürücüler, verilen belgeyle iki yıl boyunca karayollarında araç kullanacak. Bu süre içinde belirlenen koşullara uyan stajyer sürücü asıl sürücü belgesini almaya hak kazanacak. 
             CEZALARA SIKI TAKİP
             Bu kişiler, tekrar sürücü belgesine sahip olmak için yeniden sürücü kurslarında eğitim alacak, sınavlarda başarı gösterecek ve psikoteknik ile psikiyatri uzmanı muayenesinden geçecek. Taslağın aynen yasalaşması durumunda sürücü belgeleri 50 yaşa kadar 10 yılda bir, 50 - 65 yaş arasında 5 yılda bir, 65 yaştan sonra üç yılda bir yapılacak sağlık kontrollerinden sonra değiştirilecek. Ödenmemiş trafik para cezaları tahsil edilmedikçe sürücü belgelerinin değiştirilmesi işlemi yapılmayacak. Sürücü belgelerini değiştirmeyen sürücülerin araç kullanmasına izin verilmeyecek.
        Kırmızıda geçen yandı
        Stajyer sürücülerin ehliyet belgelerini almasını engelleyecek ve belgelerinin iptaline neden olacak maddeler şöyle:
           İki yıl içinde iki kez kırmızı ışık ihlali,
           İki yıl içinde iki kez hız sınırını aşma,
           Ne derecede olursa olsun alkollü ve uyuşturucu maddelerin etkisi altında araç kullanma,
           Asli kusurlu olarak ölümlü ya da yaralamalı kazaya karışma,
           60 ceza puanını doldurma.
             Özel bir kan kanseri türüne karşı başarılı sonuçlar veren "Gleevec" isimli ilaca Türkiye'de ruhsat verilip verilmemesi tartışılırken, ihtiyaç halinde çeşitli kuruluşlarca getirtilen ilacın fiyatlarında 2.5 milyar liraya varan farklar olduğu belirtildi. İlacı kimi kuruluş 3.2 milyar liraya, kimi kuruluş da 5.7 milyar liraya Türkiye'ye getiriyor. 
             BİREYSEL İSTEK
             İlaç, Türkiye'de ruhsat alana kadar SSK, Bağ-Kur, Türk Eczacıları Birliği (TEB), Sağlık Bakanlığı ve ilacın firması tarafından bireysel istekler üzerine, ücreti hastaya reçete edilerek yurtdışından getirtiliyor. Ancak ilacı TEB 3448 dolara (yaklaşık 5.7 milyar lira), SSK 2360 dolara (yaklaşık 3.9 milyar lira) BağKur 2795 dolara (yaklaşık 4.5 milyar lira), Sağlık Bakanlığı ve ilacın üretici firması da ise 1954 dolara (yaklaşık 3.2 milyar lira) Türkiye'ye getiriyor. Türkiye'ye 14 Mart 2002'den bu yana 2048 adet ilaç getirilirken, Ankara'daki iki ecza deposunda toplam 18, İstanbul'daki iki ecza deposunda 11, firmanın deposunda da 76 ilaç bulunuyor.
        
        
        
