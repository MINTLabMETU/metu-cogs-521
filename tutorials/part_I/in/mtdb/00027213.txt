                           
             Babalar ve Oğullar
             Jale Parla
                   
                Araştırma-İnceleme
                   
        
        VI. METİNLER LABİRENTİNDE BİR SEVDA: ARABA SEVDASI

        Recaizade Mahmut Ekrem'in Araba Sevdası'nın(1896) konusu hiçliktir. Bu roman, Tanzimat döneminde rastladığımız diğer roman denemelerinden apayrı bir romandır. Yazarı, çağının kültürel karmaşasının tam bilincindedir; karşıt epistemolojilerin buluşma noktasındaki boşluğu görür ve bu boşlukta hiçbir gerçekliğin tanımlanamayacağından ürker. Yanılsama ile gerçeklik arasındaki mesafenin aşılması için gerekli yazın yöntemi ya da yöntemlerinin Tanzimat döneminde yapılmış ilk roman denemelerinden çıkamayacağı inancındadır; bu karamsarlığını Araba Sevdası'nı baştan sona bir yazma ve okuma eylemi parodisi biçiminde kurgulayarak dile getirir. Recaizade Ekrem'i çağdaşları arasında benzersiz kılan, tüm eylemleri eylemsizliğe, tüm öykünmeleri başarısızlığa, duyguyu abes duygusallığa ve düşü (ki yaratıcılığı da içerir) yokluğa dönüştüren bir roman yazmış olmasıdır. Recaizade Ekrem haşarı bir oğuldur. Eğer Tanzimat romanına bir batılılaşma romanı değil de bir modernleşme romanı olarak bakarsak, Araba Sevdası gerçek anlamda modern ilk romandır. Hemen modern sözcüğünü nasıl kullandığımızı açıklayalım: Çağının bilinç kargaşasına bu bilincin dışından, alternatif bir bilinçle bakabilen, çağını seyredebilen, ve bu irdeleyici bakışı kendine de yöneltebilen, yani iki yönlü sorgulayabilen (karşısındakini ve kendini) tüm yapıtlara hangi yüzyılda yazılmış olursa olsun modern diyebiliriz. Bu yaklaşım genelde hazır biçim ve izlekleri kırıp değişmeye zorlayarak, ya eski biçimlerin parodisi ya da yeni biçim denemeleriyle eskiye başkaldırıyı da içerir. Recaizade Ekrem, Araba Sevdası'nda kendi yazdığını sürekli hiçlerken çağının ve edebî geleneğin diğer metinlerine de sürekli göndermeler yapar; bu metinlerarası göndermelerden klasik Divan Edebiyatı, çağdaşı Tanzimat Edebiyatı ve Fransız romantikleri paylarını alırlar. Yalnız bütün bu göndermeler içinde, roman kendi kendini de hiçler; bir bakıma kendine de gönderme yaparak, yazılış mantığını sorgular. Türk romanının henüz ne denli kaygan bir zeminde yazıldığını belirtmek için, her an karşıt iki epistemoloji arasındaki o ince çizgiden boşluğa yuvarlanabileceği duygusunu ayakta tutar. Bu "her an yuvarlanıp yitme" duygusunu Recaizade Ekrem, romanını oluşturan izlekleri, kişileri, nesneleri, ilişkileri ve hatta üslûbu durmaksızın hiçleyerek uyandırır: Araba Sevdası'nda arabalar yokolur, sevdalar yiter, sevgili kayıplara karışır, metinler buruşturulmuş kağıtlar üzerinde boşluğa atılır, ilişkiler (özellikle de Bihruz'un annesiyle ve hocasıyla ilişkisi) çıkar ilişkilerine dönüşür, eylemler, Çamlıca'daki arabaların döne döne gidişini yineleyen "muttasıl ve müselsel devreden zencir-i müteharrik" gibi1 hiçbir yere ulaşamayan, bir kısır döngüyü, sanki aynı abes merkeze zincirlenmişcesine tekrarlayan eylemlerdir. Romanın sonunda iki sözcük ayakta kalır: YAZIK ve PARDON. Arabanın satılmasına "yazık" diye hayıflanan Periveş Hanım'a, bu ulaşılmaz sevgiliye, Bihruz Bey'in "pardon"dan başka diyecek sözü kalmamıştır. Oysa Bihruz, roman boyunca söyleyecek ne sözler aramış, bulmuş ve yazmıştı. Bu özür, tüm yazılanları kapsayan bir özür müdür?
        İntibah ve Araba Sevdası'nın başındaki Çamlıca tasvirleri çok kişinin dikkatini çekmiş; ikincisindeki ayrıntı bolluğu Recaizade Ekrem'in gerçekçiliğine atfedilmiştir. Oysa asıl dikkat çekmesi gereken faklılık şudur: Araba Sevdası'nın Çamlıca'sı yitik bir Çamlıca'dır. Terkedilmiş, soluk, gri, yıkık dökük bir Çamlıca. Namık Kemal'inki gibi her yıl uyanmaz, her bahar yeşermez, doğal bile değildir. Yapılmış, kullanılmış, atılmıştır. Araba Sevdası'nda doğal bir şeye rastlamak da zaten çok güçtür; Tanzimat romanının o çok sevdiği "doğal" ve "toplumsal" ikilemi bile burada anlamını yitirmiştir, çünkü Bihruz Bey'in serüveni mutlak bir metinsellik içinde geçer; yalan yanlış metinlerle kendine ait bir yaşantı yakalamaya çalışan Bihruz Bey ise, her adımda daha derin bir yanılsamaya gömülür.
        Araba Sevdası'nın başında, geriye dönüşlerle anlatılan Çamlıca, artık eski Çamlıca değildir:
        Burası (Çamlıca Bahçesi) namiyle İstanbul'da en evvel tanzim ve küşat olunmuş olan bahçedir. Birkaç zamandan beri rağbet-i âmmeden bütün bütün mehçur olduğu cihetle ekser eyyamda kapıları kapalı durur... Şu birkaç sözle evsafı kabaca tarif edilmiş olan Çamlıca Bahçesi bundan evvel şimdiki gibi hüzünlü bir sükunet abâd-ı tenhaî değil, hengâmeli bir sürgâh-ı zevk ve şagap idi.2
        Ama Çamlıca bir "moda"dan başka bir şey olamamıştır; "1870 senesi  mevsim-i  baharında"  İstanbul'un  "Bilâd-ı Selâse tabir olunan" üst sınıf halkını kendisine çeker; o yıllarda zengin aileler Çamlıca, Bulgurlu, Kısıklı, Bağlarbaşı'nda yazlık köşkler alıp taşınırlar ve şık arabalarıyla yaptıkları gezintilerle Çamlıca bahçesini şenlendirirlermiş. Ulu ağaçlarıyla şimdi terkedilmiş Çamlıca bahçesi Muhteşem/Bîçare Bihruz Bey'in öyküsünün geçtiği yıllarda genç fidanlarla dolu, gençlik heveslerinin yeşerdiği bir bahçeymiş. Şimdi ise bir yanı Sarıkaya mezarlığıyla çevrili metruk, yıkık bir bahçe.
        Onun için demiş idik ki: Çamlıca Bahçesi bundan evvel şimdiki gibi hüzünlü bir sükunet âbâd-ı tenhâî değil, hengâmeli bir sürgâh-ı şevk ve şagap idi. Filhakika o pirâneser ağaçlar vaktiyle genç idi, havay-ı arzu önünde bîkarar olan ehl-i şebap gibi bunlar da en hafif bir rüzgâr ile hemen ihtizaza gelirler ve şevk ve ümide dair güft-ü şinide başlarlar idi.3
        Bu sevda öyküsünün şevk ve ümidini temsil edip te yok olan yalnızca Çamlıca değildir. Periveş Hanım'ın ilk kez içinde görüldüğü sarı lando (ki Muhteşem Bihruz Bey'in hayalinde Periveş Hanım'ın soyluluğuna ilişkin bir kanıttı), bir daha görülmez. Çünkü kiralıktır. Bihruz Bey'in muhteşem arabası bir süre sonra yokolur. Çünkü borcu ödenmediği için satıcı firma tarafından haczedilmiştir. Bihruz'un düşlerini süsleyen sarışın, güzeller güzeli Periveş yok olur. Çünkü Şevket onun öldüğüne dair bir yalan atar. Tekrar ve son kez ortaya çıktığında gördüğümüz, kendisinden çok taşıdığı kocaman kırmızı şemsiyedir. Periveş Hanım bu kırmızı şemsiyenin altında kaybolmuş gibi durur. Kişilerin, umutların, düşlerin hiçlendği bu sevda romanında sahne sonunda iki nesneye kalır. Sokağa hızla girip insanları kenara kaçmaya zorlayan bir arabayla, Periveş Hanım'ın kırmızı şemsiyesine. Bihruz Bey kenara çekilmeden önce bu kırmızı şemsiyeye "pardon" diyerek oradan uzaklaşır.
        Araba Sevdası'nda metnin kendini yadsıması, kasıtlı anlam boşlukları içinde yitmesi, ilişkilerin topyekün hiçlenmesi, biri çok eski, diğeri çok çağdaş iki izleksel eksenin üstüste gelmesiyle gerçekleşir. Bunlardan birincisi -ki edebiyatın en eski, en klasik izleklerindendir- gerçeklik-yanılsama karşıtlığıdır. İkinci ve günümüzde birdenbire çok yoğun bir ilginin odağı olan izlek ise dilin gerçekliğe egemenliği izleğidir.
        Araba Sevdası'nda hiçbir gerçekliğe gönderme yapmayan, parodist bir dil kullanılır. Dahası, romanda kullanılan diller kimseye ait değildir; kimse ne kendi kullandığı dili, ne de başkalarının kullandığı dili anlar. Bu iletişimsizlikte açıklamalar, yinelemeler de yarar sağlamaz. Bihruz Bey'in kendi kullandığı dili anlamak için Fransızca ve İngilizce sözcüklere başvurması; gene kendi kullanacağı bir sözcüğün, Osmanlıca yazılışını bilmediği için, sözlükten anlamını bulamaması, elbette Bihruzvari cehaleti hicvetmek içindir. Ama bu cehaletin hep "anlam"da ortaya çıkması ve Bihruz Bey'in yaptığı, söylediği, giderek yaşadığı her şeyi bir anlamsızlıklar yumağına çevirmesi, sorunun yalnızca cahil bir bireyin sorunu olmadığı, daha genelde paylaşılan bir sorun olduğu izlenimini verir. Roman boyunca Bihruz Bey muazzam bir semantik kargaşa içinde çırpınır durur. Bu semantik kargaşanın nedeni de epistemolojiktir, çünkü Bihruz Bey yaşadıklarını, yani yaşantısını anlatacak bir dilden yoksundur. İkincisi, müdahaleci, her şeyi bilen, mutlak anlatıcı konumunu koruyan Recaizade Ekrem'in de anlatımında benimsediği bir dil yoktur. Kimi zaman eski metinlerdeki klasik üslûbu kullanır; yer yer kişilerin (özellikle de Bihruz'un) konuşma ve düşünme üslûbunu taklit eder. Mutlak bir anlatı üslûbunu benimsememesi, onun mutlak anlatıcı işlevini de kısıtlar; bu bakımdan babasızlığın anlamını anlatıda da hissettirebilmiş tek Tanzimat yazarıdır.
        Gerçeklik-yanılsama karşıtlığı, anlamsız-ama-egemen dil ekseniyle nasıl üstüste gelir? Bunu sergilemeye çalışalım:
        Bihruz Bey her nereye gitse, her nerede bulunsa maksadı görünmekle beraber görmek değil, yalnız görünmek idi.4
        Romanın başında okura şımarık bir paşa çocuğu olarak tanıtılan Bihruz Bey hakkında yazarın içten yargısı budur. Neredeyse bir kameraman ustalığıyla Çamlıca üzerinde gezindirdiği objektifini5 Bihruz Bey üzerinde odaklaştırır: "Muhteşem Bihruz Bey" kudemayy-ı vüzeradan müteveffa (...) Paşa'nın mahdumudur.6 Gösteriş için her türlü zırvayı yapabilen, Çamlıca'da şık bir züppe olarak görünebilmek için bir sürü anlamsız jest ve mimikle poz veren, soğukta dizlerinin üstünde bir kadife örtüyle titreyen, yaz sıcağında gene gösteriş için giyindiğinden "haşım haşım haşlanan"7 Bihruz Bey ilk bakışta Ahmet Mithat Efendi'nin alafranga züppelerini, o tahsilsiz, terbiyesiz Felatun Bey'lerden birini çağrıştırır. O da genç yaşta babasız kalmıştır. Babasının sağlığında iyi bir eğitim görmemiş, çok yüzeysel ve yarım yamalak bir eğitimin yanısıra şımartılmıştır. Babası öldükten sonra zaten beğenmediği Arapça ve Farsça hocalarını gönderir, alacağı parayı düşünerek bir dediğini iki etmeyen Fransızca hocası M. Piyer'i tutar. Recaizade Ekrem, kendisinden önceki Tanzimat romanlarında, romanın bütününü oluşturmuş bir kurguyu bir paragrafta özetledikten sonra, sanki bu kurgunun geleneksel trajik sonuyla yetinmeyerek romanını başka sonuçları incelemek üzere geliştirir. Çünkü Bihruz Bey'in yetim kalışı, tahsilini yarım bırakışı, ve sefahata dalarak servetini tüketişi, romanın daha ilk yirmi sayfasında özetlenir:
        Alelûlum mirasyedilerin düşündüğü gibi Bihruz Bey de servetini yemekle bitmez tükenmez zannederdi. Binaenaleyh ulu orta giriştiği istihlâkâta nakitten başlandı. Onlar bitince İstanbul tarafındaki en az irat getiren dükkânlar birer birer defolundu. Badehu Beyoğlu'ndaki ehemmiyetli mağazalara sıra geldi. Bunlar da elden çıkarıldı. İrat namına Galata'da bir han kalmış idi. Nihayet o da satıldı. Mülk olarak elde Süleymaniye'deki konak ile Küçük Çamlıca'daki köşkten başka bir şey kalmadı.8
        Arkasına Tanzimat romanı geleneğini almış olarak Recaizade Ekrem kısa bir özetle son aşamaya, yani hanenin yıkılışına gelir. Bu aşamada biz kurgunun hızlanmasını, hanenin yıkılışını ve roman kahramanının trajik sonunu getirecek olaylar örgüsünün örülmesini beklerken, şaşırtıcı bir üslûp değişimiyle karşılaşırız:
        Çamlıca bahçe-i umumîsinin açılacağını civariyet münasebetiyle bittabi herkesten evvel haber alan Bihruz Bey Mart gelir gelmez validesini zorlaya zorlaya sayfiyeye nakle ırza etmiş ve köşke nakillerinin ertesi günü hemen jarden püblik'e şitap ile dahil ve haricini muayene ederek buranın pek alamod ve hususiyle kendi arzusu veçhile arz-ı ziynete pek favurabl bir promenad mahalli olacağını anlayınca ekipaj'ına biraz daha süs vermek için Beyoğlu'nda tedarik ettiği bazı vesaitle (Bender) fabrikası mamulâtından olmak üzere gayet hafif ve zarif bir araba ile mevcutlarına nisbeten ikişer parmak daha boylu bir çift muallem macar araba hayvanı ısmarlamış idi.9
        Bu üçüncü tekil şahıs anlatımı bir önce alıntılanan parçanın diliyle karşılaştırdığımızda, yazarın üslûbunun birinci parçadaki üslûp olduğunu hemen anlarız. İkinci alıntıda kullanılan anlatım tekniği ise henüz Tanzimat romanında rastlamadığımız bir tekniktir, çünkü ilk kez her şeyi bilen mutlak yazar, beğenmediği, onaylamadığı bir kişinin üslûbunu benimsemiş gibi görünerek öyküyü anlatmaktadır.
        Mutlak yazar kendi üslûbuyla Bihruz Bey'i Mart ayında Çamlıca'ya taşındıran züppeliği kınayacağına, Bihruz Bey üslûbuyla bu taşınmayı anlatarak, bu züppeliği dolaylı olarak kınar. Mutlaklığından biraz özveride bulunur kuşkusuz, ama bunu okurun amacını anlayacağına, alaylı anlatıcıyla ciddi anlatıcının tonundaki farkı yakalayacağına güvendiği için yapar. Daha ilk aşamada anlatı dilini Bihruz Bey'in diliyle özdeşleştirince de bulunmaz bir fırsat yakalar: Yalnızca bir alafranga züppe tipi yaratma değil, oluşamayan bir dil, giderek oluşamayan bir bilinç sergileme fırsatını. Yakaladığı bu fırsatı Recaizade Ekrem sonuna dek kullanacak ve Bihruz Bey'in kafa karışıklığını, diline yansıdığı haliyle bir türlü oluşamayan bilincini ve kişiliğini, yanılgıların hiçlediği yaşamının gerçekte kendi oluşamayan kişiliğinin bir sonucu olduğunu okura "dil" yoluyla iletecektir. Gerçekle yanılsama arasındaki mesafeyi, başkişinin bir yanılsama dünyasında yitişini, okur hep bu yabancılaştırıcı üslûp parodisi sayesinde farkedecektir. Bundan sonra romanda kullanılan dil, romanın ana izleği olan hiçliğe koşut gidecek ve her aşamada hiçlenen Bihruz Bey gene durmaksızırı kendini hiçleyen bir dille anlatılacaktır.
        Recaizade Ekrem bu noktadan sonra romanı değişik parodi yöntemleri deneyerek geliştirir. Bihruz Bey'in saçmalıklarını sergilemek amacıyla yazdığı kısımlarda, bu saçmalıkları araya girip kendi sesiyle yargılayacağına, Bihruz Bey üslubunu benimseyerek anlatır. Bunlardan, Bihruz Bey'in geçirdiği ilk sevda bunalımını aktaran bir tanesi vardır ki bence edebiyatımızın mizah doruklarından biridir:
        Periveş Hanımın landosu İstavroz'un üzerinden Beylerbeyi'ne doğru yokuş aşağı bir derecede süratle gidiyor ki, tekerlekler yere değmiyor! Lando'yu çekenler beygire asla benzemez bir çift mahlûkı acîp. Bunları kullanan mahut parlak düğmeli (koşe) değil, Keşfi Beyin kendisi. Bihruz Bey yağız bir ata binmiş landoyu takip ediyorsa da bir türlü yetişemiyor; atı kırbaçlıyor, sürüyor, koşturuyor, tamam landoya yetişeceği vakit hayvan geri geri gitmeye başlıyor; Bihruz Bey bu halden fevkalade müteezzi olduğu halde arkasına dönüp görüyor ki, (Madam Piyer) olması lazımgelen bir ihtiyar madam hayvanın kuyruğuna yapışmış geri geri çekip duruyor! Bu aralık Mösyö Piyer etekleri yerlere sürünür derecede uzun bir rop dö şambr giymiş, başında rengâmiz tüylerle müzeyyen bir kadın şapkası, iki koltuğunda da birer bordo şişesi olduğu halde birdenbire meydana çıkıyor: "Kes köse kö lamur? Se tön tambur! se tön tambur... me mon şer kavaliye! javü anfen kö lö bo seks vo miyö kün lapen!" diye haykırıp sıçradıkça lândoyu deviriyorlar! Lândonun içinden bir çift kaplumbağa ile bir de fino köpeği zuhur ediyor. Derken Bihruz Beyin yağız atı beyin altından sıyrılıp ve büyük bir atmaca gibi havalanıp uçmaya, kaplumbağalar dansetmeğe, fino köpeği de (Belle Helene) operasından bir parçayı terennüm ederek havlamaya başlıyor.10
        Çamlıca bahçesinde Periveş Hanımı ilk gördüğünde dinlemekte olduğu Belle Heléne opereti roman boyunca Bihruz Beyin zihnindedir; sevindikçe bu melodiyi mırıldandığını duyarız (lel lel lel), üzüldükçe kâbuslarının müziği olur.
        Recaizade Ekram'in sık sık başvurduğu başka bir dil parodisi de, edebî gelenekte daha önce ciddi ve soylu konuların anlatımında benimsenen bir üslûbu, Bihruz Bey'in sıradan, komik, anlamsız davranışlarını betimlerken kullanmasıdır. Bu tür parodi, olay ya da, kişinin bu yüksek dili haketmediğini karşıtlık yoluyla göstererek, olayın ya da kişinin komikliğini vurgular. Örneğin:
        Sevda -ki bir insanın yalnız gönlüne değil akıl ve fikrince irade-i cüz'iyesine, velhasıl bütün havassına, kuvay-ı maneviyesine hâkimdir- daima şüphat ve tevesvüsat içinde bulunmaktan mahzuz olduğundan, sem'ü nazar her işittiği, her gördüğü şeyi onun mizacına göre işitip görmeye, kuvve-i âkile her hükmünü onun arzusuna göre vermeye mecburdur.11
        
        
        
        
