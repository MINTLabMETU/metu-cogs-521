                       
        
        
                
             haber
                   
        Ölçüyü Kaçırmayalım... 
        
        
              AB'ye girme isteği bazı politikacılarımızda ve medyanın bir kısmında 
              saplantı haline gelmiş. ''Geç kalıyoruz'' , ''Bu son fırsat'' , ''Aman 
              treni kaçırmayalım'' , ''AB'ye girelim de adam olalım, yoksa adam 
              olacağımız yok'' (!) sözlerini sık sık duyuyoruz. Bu saplantıda olanlar, 
              Batı ülkelerinin yakın zamanlara kadar bize ''AB bir Hıristiyan kulübüdür. 
              Latin-Yunan kültürüne dayanmaktadır. Sizin aramızda yeriniz olamaz'' 
              dediklerini, ayrıca da 2010 yılına kadar birliğe alınması kararlaştırılan 
              aday ülkeler arasında Türkiye'ye yer verilmediğini unutuyorlar. Son 
              zamanlarda Batılılar, AB tutkumuzdan ve safiyetimizden yararlanarak 
              yalancı vaatlerle Sevr'de elde edemediklerini elde etmenin daha yararlı 
              olacağını keşfettiler. Şimdi Kıbrıs, Ege, azınlık sorunu gibi, bir 
              kısmının AB üyeliğiyle ilgisi olmaması gereken iç sorunumuzu koşul olarak 
              karşımıza çıkarıyorlar. Biz de AB'ye girme umudu ile hepsini tartışma 
              konusu yapıyoruz... 
              Güneydoğu konusunun AB ile ne ilgisi var? Macaristan ile Slovakya 
              arasındaki baraj sorunu nedeniyle iki tarafa da ''Bu konuyu çözümleyin 
              öyle gelin'' diyen Batılılar niçin Yunanistan'a da aynı koşulu 
              koşmuyorlar? Bizi, ''Bir an önce Kıbrıs meselesini çözün'' diye 
              sıkıştırıyorlar. Peki çözümü istenilen şey nedir? Güney Kıbrıs'ın denize 
              çıkışı (mahreci) yok da onun sıkıntısını mı çekmekteler? Ülkeleri abluka 
              altında da ablukanın kaldırılmasını mı istemekteler? İhraç malları boykot 
              edilmektedir de boykotun kaldırılmasını mı istemekteler? Yoksa, kuzeyden 
              saldırılara uğramakta da saldırıların menini mi dilemekteler? Hayır, 
              istedikleri kendilerinin de onayı ile barışı sağlama amacıyla adada 
              konuşlandırılmış olan Türk askerlerinin geri çekilmesidir. Çünkü 
              askerlerimizin bulunuşunu Yunanlıların nihai amaçlarının önünde bir engel 
              olarak görmekteler. 
              Görülüyor ki bizim dost bilerek aralarına katılmak istediğimiz Batılıların 
              bizden istedikleri şeyler, kendi çıkarlarına ve Yunanlıların uzun vadeli 
              hedeflerine hizmet etmemizdir. Şimdi ileri sürülen Kıbrıs ve Ege'nin 
              arkasında Patrikhane, Heybeliada Ruhban Okulu, Pontus gibi sorunların da 
              olduğunda kuşku yoktur. Dahası var. Bugün, Yunanlılar Kıbrıs'ı olduğu gibi 
              Anadolu'yu da Türk işgali altında görmekteler. Dolayısıyla arkadan da sıra 
              Anadolu'ya mı gelecek? Halen ''Ne pahasına olursa olsun, AB'ye girebilmek 
              için Kıbrıs, Ege, her şeyi verelim'' diyenlere soruyoruz: Bu verme nereye 
              kadar gidecek? 
              AB'ye ödünler vermeden önce hükümetimiz de mukabil isteklerimizi ileri 
              sürmelidir. 
              Örneğin pamuklu dokumada anti-damping vergisi koyarak bize üçüncü devlet 
              muamelesi yapmayı durdurmalıdırlar. Kabuklu su ürülerimizin dışsatımını 
              engellemeden vazgeçmelidirler. PKK'ye para ve silah yardımı yapmaya, keza 
              akıl hocalığı yapmaya son vermelidirler. 
              Bizi insan haklarını çiğnemekle suçlamadan önce yıllardan beri Yunan 
              hapishanelerinde çürütülen İskeçe Müftüsü'nün hesabını sormalıdırlar... 
              Osmanlı döneminde de bize ''Reform isteriz'' diye baskı yapmışlardı. Sonra 
              istenilen şeyin içişlerimize müdahale olduğunu anladık. Bugün de Batı'nın 
              reform bahanesiyle istedikleri şeyleri aklımızın süzgecinden geçirmeli, 
              çıkarlarımızla bağdaşmayanları reddetmeliyiz. AB'ye giriş, onurumuza ve 
              çıkarlarımızı saygı gösterdikleri takdirde olmalıdır. 
              İlle AB'ye girmek şart değildir. İsviçre ile Norveç AB'ye girmeyi 
              reddetmiştir. Avusturya'da da AB'den çıkmak için referandum yapılmıştır. 
              Ölçüyü kaçırmayalım... 
        
        
        Zonguldak'tan Ankara'ya mesaj: Enerjide 'birileri para kazansın 
              politikası'ndan vazgeçilmeli 
              Emeğin başkenti can çekişiyor 
              Türk-İş Genel Teşkilatlandırma Sekreteri ve Genel Maden İşçileri 
              Sendikası Genel Başkanı Çetin Altun, ''Sadece birileri para kazansın diye, 
              Türkiye tüketemeyeceği kadar doğalgaz bağlantısı yapmıştır" dedi. 
              AYKUT KÜÇÜKKAYA 
              Dünyada kömür rezervleri, petrol-doğalgaz rezervlerine oranla daha uzun 
              ömürlü ve Türkiye'nin kömür rezervi açısından zengin olmasına karşın son 
              10 yıllık dönemde izlenen enerji politikası ile özellikle ülkenin 
              yurtdışından doğalgaz alımına ''endekslenmesi'' ne tepki gösteren Türk-İş 
              Genel Teşkilatlandırma Sekreteri ve Genel Maden İşçileri Sendikası (GMİS) 
              Genel Başkanı Çetin Altun , ''Sadece birileri para kazansın diye, Türkiye 
              tüketemeyeceği kadar doğalgaz bağlantısı yapmıştır. Akıl almaz 
              sözleşmelerle Türkiye baskı altına alınmış ve tüketemeyeceği doğal gazın 
              parasını ödeme yükümlülüğü altına girmiştir. Ülke ve toplumsal çıkarlar 
              gözönünde bulundurulmalıdır'' dedi. 
              Altun, Cumhuriyet 'in sorularını şöyle yanıtladı; 
              - Türkiye'nin maden politikası ya da kömür politikası var mı? 
              ALTUN: Bir an önce ülkenin bir kömür politikası ortaya koyması gerekiyor. 
              Dünyada kömür rezervleri, petrol ve doğalgaz rezervlerine oranla daha uzun 
              ömürlü iken ve ülkemiz kömür rezervi açısından daha zengin iken, son 
              yıllarda tamamen tersine politikaların izlenmesi, ülkemiz ve halkımız 
              adına yapılan en büyük yanlışlardan birisidir. 
              - Elektrik Enerji üretiminde kömür kullanımı Yunanistan'da yüzde 71 iken, 
              Türkiye'de yüzde 29. Bu fark nasıl kapatılır? 
              ALTUN: Türkiye gerçeği ile hiç özdeşleşmeyen doğalgaz politikalarındaki 
              yanlıştan ve özellikle enerji sektöründe doğalgazın kullanımını 
              artırmaktan vazgeçilmeli. Sadece birileri para kazansın diye, Türkiye 
              tüketemeyeceği kadar doğalgaz bağlantısı yapmıştır. Akıl almaz 
              sözleşmelerle Türkiye baskı altına alınmış ve tüketemeyeceği doğal gazın 
              parasını ödeme yükümlülüğü altına girmiştir. Tüketmediği doğal gazın 
              parasını ödemeyi taahhüt eden devlet, özel sektöre kurdurduğu doğal gaz 
              santrallerinin üreteceği enerjiyi de almanın garantisini vermiştir. Devlet 
              kendi enerji santrallerini düşük kapasiteyle çalıştırmaktadır. Şimdi 
              Enerji Bakanlığı seferber olmuş, doğalgaz tüketecek alanlar arıyor. Yani 
              fatura devlete, vergileri veren bizlere kesilmekte. Dolayısıyla devlet 
              kuruluşlarında çalışan bizler de haksız yere, zarar etmekle ve verimsiz 
              çalışmakla suçlanıyoruz. 
              - Bu arada, hükümet tarafından ithal kömüre konulan fon yüzde 10'dan yüzde 
              1'e düşürülüyor... 
              ALTUN: Evet... Yanlışlar, yanlışlıklarla devam etmektedir. Kömüre konan 
              fon nasıl kaldırılmışsa, derhal yerine getirilmelidir. Sıkıntımız çok 
              büyük. 
              Kalite bahanesiyle, demir çelik sektörünün kömür ithal etmesi de 
              engellenmeli ve sektörde TTK'nın ürettiği taşkömürü kullanılmalı. 
              Çevremizdeki 2 demir çelik fabrikası 2 milyon tonun üzerinde kömür ithal 
              ediyor, oysa bizden 200-300 bin ton kömür alıyorlar. Bu durum ülke adına 
              büyük bir yanlış ve duyarsızlıktır. 
              - TTK ve Zonguldak nereye sürükleniyor? 
              ALTUN: Hızla kötü günlere sürükleniyoruz. TTK'da, 1999 yılı sonunda alınan 
              işçilerle kurumun tablosu değişmişti. Ne var ki hemen sonrasında başlayan 
              zorunlu emeklilikler, bu tabloyu yine tersine çevirdi. Bu yapılanlar da, 
              çarpık politikaların devamıdır. Şu an TTK kapasitesinin çok altındadır ve 
              ülkeye verebileceği katkının en azını vermektedir. Bunun en önemli 
              nedenlerinden birisi işçi açıklarıdır. Bugün TTK'nın acilen 5 bin işçiye 
              ihtiyacı vardır. 
              - 13. Kömür Kongresi'ne Zonguldak'ın bakanları ilgi göstermedi... 
              ALTUN: Uzmanların önünde konuşamayanların, festival açılışlarında ya da 
              medyayı gördükleri her yerde başkalarını yalan, yanlış konuşmakla 
              suçlamaları ve nereden geldiği anlaşılamayan rakamlar vermeleri, halkımızı 
              hafife aldıklarını göstermektedir. 
        
        
        Yaz Başında Kitaplar Arasında 
              Yaz geldi, daha çok kitap okuyabilirim diyenler, bunu ne kadar 
              başarıyorlar bilemiyorum. Benim yaz programımın mümkün olduğu kadar az 
              geziye gitmek ve bir süre yazılara ara vererek kitap okumak. Çünkü bu 
              tempoyla istediğim kitapların birçoğunu okuyamıyorum. En çok meraklı 
              olduğum konu tarih. Bunlar arasında öncelikli olanlar Osmanlı tarihi ve 
              Cumhuriyet tarihi. 
              Ertuğrul Alatlı , 27 Mayıs 1960 askeri müdahalesinde Milli Birlik Komitesi 
              üyesiydi. 1961'de Yeni Türkiye Partili, 1980 askeri darbesinden sonra ise 
              Danışma Meclisi kontenjan üyesi. Alatlı, Alfa Yayınları'ndan çıkan 
              ''Müdahale'' kitabında 12 Mart 1971 ile 12 Eylül 1980 yıllarını gazete 
              haberlerine dayanarak belgesel bir şekilde işlemiş. 
        
        
              Anı kitaplar, anı-romanlar son yıllarda çok ilgimizi çeker oldu. Evin 
              İlyasoğlu, Remzi Kitabevi'nden çıkan ''Ayla'yı Dinler misiniz?'' adını 
              verdiği biyografi kitabında, keman sanatçısı Ayla Erduran' ın sıra dışı 
              yaşamına ışık tutuyor. Nail Çakırhan' ın, eşi Halet Çambel' e üç ayrı 
              cezaevinden yolladığı cezaevi mektupları, ''Canım Halet'çiğim'' başlığıyla 
              TÜSTAV Yayınları'ndan çıktı. 
              Atilla Keskin, Gendaş Yayınları'ndan çıkan ''Dostluk'' romanında, bir 
              sosyalist örgütün iç yaşamına ışık tutuyor. 78 kuşağının üç kitabı da 
              ilgimi çekenler arasında. Halil İbrahim Özcan Bursa'dan cezaevi arkadaşım. 
              Gendaş Yayınları'ndan çıkan ''Ejderha Yılları'' romanında sosyalist bir 
              örgüt militanının yaşadıklarını anlatıyor. O yılların çıkmazlarına, 
              sorunlarına, farklı bir gözle bakıyor. Osman Akınhay' ın Everest 
              Yayınları'ndan çıkan ''Gün Ağarmasa'' romanı da aynı kuşağın cezaevi, 
              işkence ile yüz yüze geldiği acıları, o günün insanlarının ruh halini 
              aktarıyor. 
              78 kuşağının bir başka temsilcisi ise Celalettin Can. Can ''78'liler 
              Sorguluyor'' kitabında şunları söylüyor: ''Darbeye beş kala Ecevit 'in 
              sözleri bugün de kulaklarımızda: 'Tribünlerden seyretmenin' darbeye yol 
              açacağını söyleyen oydu. Oysa Ecevit de dahil herkes tribünlerdeydi. 
              Sahada '78 kuşağı ile onu boğmak isteyen faşistler vardı. Taraflar sahada 
              tastamam böyleydi. Şimdi taraflardan biri yasaklı, öteki ise hükümet 
              olmanın keyfini yaşıyor.'' 
        
        
              Abdullah Kaya , Kozluklu. 1968'li yılların Siyasallısı. Bir dönem 
              Kozluk'ta belediye başkanlığı yaptı. Sonra da hapis yattı. Şimdi Kozluk'ta 
              yaşıyor. ''Hevriz Ağacı'' adını verdiği anı kitabı İletişim Yayınları'ndan 
              çıktı. ''Çiçek Bar'' ın Arif'i, Arif Keskiner' in ''Çiçek Gibi'' başlıklı 
              anıları Doğan Kitap'tan. Arif'in kitabında sanat, sinema ve edebiyat 
              dünyamızın önde gelen tüm isimlerini görebilirsiniz. ''Rum Kızı İvi'nin 
              Hikâyesi'' ilgimi çekti. Şimdi yaşamayan İvi'nin kızı hangi ünlü 
              yazarımızdandı? Arif bunu söylemiyor. 
              Metin Üstündağ' ın her pazar Cumhuriyet Dergi'de yayımlanan 
              karikatürlerini merakla bekleyenlerdenim. Sel Yayıncılık'tan çıkan ''Hasar 
              Tespit Çalışmaları'' ndaki esprileri de çok keyifli. Günlük hayattan 
              zekice bir saptamasını sizinle paylaşmak istiyorum: ''İnsanlar genellikle 
              bir yerlerde çakılı duran insanların peşinden koşuyorlar.'' 
              Om Yayıncılık'tan çıkan ''Depremini Bekleyen Şehir İstanbul'' gazeteci 
              arkadaşım Ali Er' in Aykut Barka ile yaptığı ortak çalışmanın ürünü. 
              Barka'nın vasiyeti sayılacak bu kitapta gelecek depreme ilişkin duyarlı ve 
              bilgili bir bilim insanının uyarıları ve saptamaları yer alıyor. Enis 
              Batur , gezip gördüğü şehirlerde yaptığı keşifleri ''Şehren'is'' başlığı 
              altında kitaplaştırmış. Literatür Yayınları'ndan çıkan kitapla, 
              Pompeii'den Lizbon'a 28 şehre Enis Batur rehberliğinde yazılı bir 
              yolculuğa çıkabilirsiniz. 
              ''Fahişeliğin Öbür Yüzü'' on beş kadının tanıklığı. Fügen Yıldırım' ın bu 
              kitabı Metis Yayınları'ndan. Herkül Millas' ın ''Daha İyi Türk Yunan 
              İlişkileri İçin Yap-Yapma Kılavuzu'' Tarih Vakfı Yayınları'ndan. Feyza 
              Hepçilingirler' in ''Tanrıkadın'' ı Remzi Kitabevi'nden. Ahmet Erhan' ın 
              ''Ne Balık, Ne de Kuş'' başlıklı şiir kitabı Everest Yayınları'ndan. 
              Şehmus Güzel' in Fransa seçimlerini anlatan ve yorumlayan kitabı ''Le Pen 
              Lekesi'' Odak Kitap'tan. İsmail Hakkı Babanzade' nin ''Irak Mektupları'' 
              20. yüzyılın başındaki Osmanlı yönetimindeki Irak'ı anlatıyor. Büke 
              Yayınları'ndan. 
              Bülent Tanör' ün, ''Türkiye'de Kongre İktidarları (1918-1920)'' kitabı 
              önemli bir araştırma. Yapı Kredi Yayınları'ndan çıkan bu önemli kitabı 
              okuyorum. Daha sonra ayrıntılı bir tanıtımını yapmak niyetindeyim. 
              İyi okumalar dileğiyle... 
        
        
              Not: Geçen hafta atv'de gösterilen Nebil Özgentürk' ün Orhan Pamuk 
              belgeselini çok beğendim. ''Rüzgâra Karşı Yürüyenler'' başlığı altında 
              Kültür Bakanlığı destekli olarak çekilen portreler dizisinin ilkiydi. Daha 
              erken bir saate alınmasını umuyorum. 
        
        
              Yemekhanenin, kurumun çıkarları gözetilmeksizin özel bir şirkete 
              devredildiği öne sürüldü 
              TRT'de özelleştirme furyası 
              **Bir süredir programları dışarıya yaptırarak kendi personelini atıl 
              bırakan TRT yönetimi kurumun yemekhanesini de özelleştiriyor. Hiçbir bedel 
              ödemeksizin kurum yemekhanesi ve demirbaşlarını kullanacak olan şirket, 
              yemekhane ile mutfakta kullanılan elektrik, su ve ısınma bedellerini de 
              karşılamayacak. 
              BANU SALMAN 
              ANKARA - TRT'de programların dışarıya yaptırılma süreci yaşanırken, 
              çalışanlar da atıl hale getiriliyor. Dışarıdan yüksek ücretlerle program 
              satın alınırken, TRT'nin kendi prodüktörlerinin önerdiği programlar 
              çeşitli gerekçelerle reddediliyor. Böylece prodüktörler ve teknik 
              elemanlar atıl duruma getiriliyor. Bir programın onaydan geçebilmesi için 
              de kurumda 170 imza gerektiği ifade edildi. 
              Kurum yemekhanesinin TRT'nin mali çıkarları gözetilmeksizin özel bir 
              şirkete devredildiği, çalışanların bugünden itibaren özel şirketten daha 
              pahalı olarak yemek yiyebileceği bildirildi. Alınan bilgiye göre TRT'de 
              yapılan hizmetleri özelleştirmeye yönelik uygulamalar şöyle: 
              - TRT Yönetim Kurulu'nun 24 Ocak 2002 tarihinde genel müdüre verdiği yetki 
              doğrultusunda Ankara'da yemekhane özelleştirildi. Devlet İhale Yasası'na 
              tabi olmayan kurumun çıkardığı ihale şartnamesiyle yemek hizmetinin Alper 
              şirketinden satın alınmasına karar verildi. 
              - Daha önce kartlı 400 bin lira, kartsız 750 bin lirayken, bugünden 
              itibaren kartlı olarak 1 milyon 200 bin liraya, kartsız olarak da 2 milyon 
              liraya TRT çalışanları özel şirketten yemek yiyebilecekler. 
              - İhale şartnamesine göre, devlet bütçesinden kişi başına 500 bin lira 
              olarak verilen yemek yardımı da şirkete aktarılacak. 
              - İhale şartnamesine göre şirket hiçbir bedel ödemeksizin kurumun 
              yemekhanesini kullanacak. Kurumun demirbaş, mefruşat, yatırım malzemeleri 
              de şirket tarafından, işi bırakırken iade etmek koşuluyla bedelsiz olarak 
              devralınacak. 
              - Şartnameye göre şirket, yemekhane ve mutfakta kullanılan elektrik, su ve 
              ısınma bedellerini de karşılamayacak. Bu bedel de TRT tarafından ödenmeye 
              devam edilecek. 
              - Özel bir şirketten yemek hizmeti satın alınırken, kurumda bu işle 
              görevli 60 personel atıl ve verimsiz hale getirilecek. 
              Kurum kârdan vazgeçti 
              - TRT'nin kendi verileri, kurum olanaklarıyla yemek hizmeti verilmesinin 
              zarar eden değil, kârlı bir iş olduğunu gösteriyor. Bu verilere göre 
              yemekhane 2000'de 366.7 milyar lira gelire karşılık 254.2 milyar lira 
              giderle 112.5 milyar lira, 2001'de de 464.8 milyar lira gelire karşılık 
              425.9 milyar lira giderle 39 milyar lira kârda bulunuyor. 
              - Yedi Numara, Yedi Tepe İstanbul, Ayrılsak da Beraberiz, Üzgünüm Leyla, 
              Çiçek Taksi, Sayısal Gece, Bir Başka Gece gibi TRT 1'deki programların 
              büyük bölümü özel şirketlere yaptırılıyor. 
              - Bir Başka Gece ve Sayısal Gece programları özel şirketlerden satın 
              alınıyor olmasına karşın TRT'nin teknik olanakları kullanılarak çekiliyor. 
        
        
              - Sayısal Gece'nin daha önce TRT olanaklarıyla üretilirken yaklaşık 16 
              milyar liraya mal olduğu belirtildi. Şimdi ise Birleşik Heyecanlar adlı 
              şirkete program başına 45 bin dolar ödeme yapılıyor. 
        
        
        DERMATOLOJİ UZMANI ÖZKAN: 
              Cilt türüne uygun koruyucu şart 
              ANKARA (Cumhuriyet Bürosu) - Güneşin insan sağlığı üzerindeki olumsuz 
              etkileri, bunaltıcı sıcakların başlamasıyla birlikte yine gündemde. Gazete 
              ve dergilerde güneşin zararlarından koruyucu ürün reklamları artarken 
              uzmanlar bu ürünlerin cilt türü ve kullanım amacıyla uyumlu olmasının 
              önemine dikkat çekiyor. 
              Cilt ve deri hastalıkları uzmanı Dr. Nihat Özkan cilt yaşlanmasının doğum 
              anından itibaren başladığını anımsatarak ciltteki yaşlanmanın en önemli 
              nedenleri arasında güneş ışınlarının (UV) geldiğini belirtiyor. Cildin 
              gençliğini ve elastiyetini uzun yıllar korumak için güneş ışınlarından 
              korunmanın şart olduğuna dikkat çeken Özkan, aksi takdirde cilt kanserine 
              dek varabilen sonuçlarla karşılaşılabileceği uyarısında bulunuyor. 
              Özkan'ın verdiği bilgilere göre, cilt tipleri ve uygulanması gereken 
              koruma faktörleri şöyle: 
              Beyaz tenli, kızıl saçlı, sarışın, çilli kişiler ve bebekler UV'ye çok 
              duyarlıdırlar. 28 faktörlü bir koruma kremi idealdir. 
              Açık renk tenli, açık sarı saçlı olan grup ile bebek ve çocuklar da 
              UV'ye çok duyarlı olan 2'inci grubu oluştururlar ve 20 koruma faktörü 
              kullanmaları yeterlidir. 
              Açık kumrallarda UV'ye duyarlılık diğer 2 grup kadar hassas değildir. 
              Bunlar için 16, ideal uygun korunma faktörüdür. 
              Koyu kumrallar ve buğday tenliler UV'ye hafif duyarlıdırlar. İdeal 
              faktör 12. 
              UV'ye en az duyarlı olan esmer tenliler ise 8 faktörlü bir koruma 
              uygulayabilirler. 
              Son grubu oluşturan siyah tenliler ise UV'ye duyarsız oldukları için 
              herhangi bir korumaya gereksinim duymazlar. 
        
               
        
        
