                           
             
             
                    
                Makale
                        
        
        Biten bin yılın başlayan bin yıla devrettiği mesaj: Bilimsel Sosyalizm

        Bilimsel Sosyalizmin kurucusu Marx, biten bin yıla damgasını vurmuş kapitalist uygarlığın, onun sonunu müjdeleyen, son büyük filozofudur. Geleceğe uzanım yaparak ifade edersek, Marx'ı, yepyeni bir toplumsal modelin müjdecisi ve ilk büyük filozofu olarak nitelemek daha doğru olacaktır.
        Ender Helvacıoğlu
        Sonuna geldiğimiz bin yılın son 150 yılını, Bilimsel Sosyalizm kadar derinden etkilemiş, damgasını vurmuş ve yüz milyonlarca insanın pratiğine bayrak olabilmiş bir başka düşünce akımı yoktur. Dost veya düşman herkesin kabul ettiği bir olgudur bu.
        Bilimsel Sosyalizm; iki Alman filozof, bilim adamı ve politikacı Karl Marx ve Friedrich Engels'in kurucusu oldukları öğretinin adıdır. Bu öğretinin asıl önemi; geçtiğimiz bin yılın özellikle ikinci yarısına damgasını vurmuş Batı Uygarlığına (daha doğrusu kapitalist uygarlığa) en köklü eleştiriyi getirmesi, bu uygarlık modelini pratikte aşmanın yolunu göstermesi ve yeni bir modelin ipuçlarını vermesidir. Marx, 500 yıllık kapitalist uygarlığın, onun sonunu müjdeleyen, son büyük filozofudur. Geleceğe uzanım yaparak ifade edersek, Marx'ı, yepyeni bir toplumsal modelin müjdecisi ve ilk büyük filozofu olarak nitelemek daha doğru olacaktır.
        
        Ütopik Sosyalizmden Bilimsel Sosyalizme

        Bilimsel Sosyalizm, 1840'lı yılların Avrupası'nda doğdu. Aslında sosyalizm düşüncesinin köklerini Marx öncesine, 19. yüzyılın ilk yıllarında ortaya çıkan Robert Owen, Saint Simon, Fourier gibi ütopik sosyalistlere, hatta Büyük Fransız Devrimi'nin radikal düşünürlerine dek götürebiliriz. Ama, kapitalist sisteme şu veya bu düzeyde eleştiriler getiren bütün bu düşünce akımlarının, bilimsel bir nitelik kazanması Marx ve Engels'in çalışmalarıyla başarılmıştır. Marx, öncüllerinden farklı olarak, bu sistemi dönüştürmenin ve aşmanın maddi gücünü (kaldıracını) keşfetmiştir: proletarya. Bu, onun en büyük keşfidir ve işin de özüdür.
        Neden Marx-Engels; neden 1840'ların Avrupası? Bu soruya, 19. yüzyılın ilk yarısında, Avrupa'nın gelişmiş merkezlerinin toplumsal yapısını analiz ederek yanıt verilebilir; Marx'ın "deha"sına gönderme yaparak değil. İnsanlık ancak toplumsal pratiğin dayattığı ve gündeme getirdiği sorunları çözmeye çalışarak kendi bilgisini geliştirebiliyor. Sosyalist düşüncenin ütopyacılıktan bilimselliğe evrilmesi; 19. yüzyılın ilk yarısında yaşanan sanayi devrimleriyle kapitalizmin gelişmesi, makineleşmenin yoğunlaşması, büyük çapta örgütlü üretimin yapıldığı dev fabrikaların ortaya çıkması, dolayısıyla sistemin çelişkilerinin netleşmesi ve sanayi proletaryasının dönüştürücü bir güç ve geleceği temsil eden bağımsız bir sınıf olarak siyaset sahnesine ağırlığını koymaya başlamasıyla olanaklı olmuştur. "Deha"yı yaratan işte bu toplumsal gelişmedir; "kapitalizmin mezar kazıcısı" proletarya ortaya çıkmıştır, Marx da onu keşfetmiştir. Öte yandan bütün bu gelişmeler, 19. yüzyıl Avrupası'nın İngiltere, Fransa, Almanya gibi en gelişmiş merkezlerinde oluşmuştu; dünyanın başka bir yöresinde değil.
        
        Bilimsel Sosyalizmin düşünsel kaynakları

        Bilimsel sosyalist düşüncenin üç kaynağı olduğu söylenir: Alman felsefesi, İngiliz ekonomi politiği ve Fransız sosyolojisi (ya da sosyalizmi). Bunlar dönemin burjuva toplumbiliminin üç doruğunu temsil ederler. Marx'ın öğretisinin kapsayıcılığının bir nedeni de, bu gür kaynaklardan beslenmesi, mirasçısı olmasıdır. Marx ve Engels, insanlığın 19. yüzyılda yarattığı bu en iyi ürünleri eleştirel bir yaklaşımla ele almışlar ve bir sentezini oluşturarak aşmışlardır.
        Genç Marx, bir sol-Hegelciydi. Dönemin ünlü Alman filozofu Hegel'in düşüncesi o kadar etkindi ki, varolan toplumsal sistemi savunanlar sağ-Hegelci, bu sisteme eleştirel yaklaşanlar da sol-Hegelciydiler. Sol-Hegelci düşüncenin en radikal temsilcisi ise bir başka ünlü Alman filozofu Ludwig Feuerbach'tı. Feuerbach'ın yazıları, içlerinde Marx'ın da bulunduğu demokratik ve tanrı tanımaz fikirlere sempati duyan gençleri büyük ölçüde etkilemişti. Marx'ın kendisi de o dönem için, "bir gecede hepimiz Feuerbachcı olmuştuk" diye yazmıştır. Demokratik devrimin eşiğinde olan (1848'de patlak verecektir) Almanya'da tarihin akışı o kadar hızlanmıştı ki, birkaç yıl içinde, Marx ve 1844'de tanışıp ömür boyu yoldaşlık ettiği Engels, Feuerbachcılığı da aşıp kendi felsefî sistemlerini oluşturmaya başlamışlardı. Sonraları, Feuerbach ile hesaplaştığı kitabındaki tezlerinin 11.sinde Marx şöyle yazacaktır: "Şimdiye kadar filozoflar hep dünyayı yorumlamakla yetindiler; aslolan onu değiştirmektir." Bu saptama, bilimsel sosyalist bilgi teorisinin özünü teşkil eder. Klasik felsefeyi aşıp Diyalektik ve Tarihi Materyalizme ulaşanın, bir köyde inzivaya çekilip felsefe yapan "hoca" Feuerbach değil de, dönemin politik eylemlerine doğrudan katılan, Avrupa'nın bir kentinden diğerine sürülen, Paris'te barikatlara çıkıp Manchester'de işçilerle birlikte yaşayan "çömezler" Marx ve Engels olmasının nedeni de bu olsa gerek.
        Marx; 18. yüzyılda doruğa çıkan Aydınlanma döneminin materyalizmini klasik Alman felsefesinin doruğu Hegel'in diyalektiği ile zenginleştirerek, kendi öğretisinin felsefesi Diyalektik Materyalizmi oluşturdu. Marx; Hegel sisteminin büyük başarısı diyalektiği almış, idealizmini ise son derece kapsamlı bir eleştiri süzgecinden geçirmiş, kendi deyimiyle "baş aşağı duran Hegel felsefesini ayakları üzerine oturtmuştur". Diyalektik Materyalizm, dönemin büyük bilimsel devrimleriyle de beslenmiş ve kanıtlanmıştır. Engels, kendi felsefelerinin üç büyük bilimsel bulgu ile doğrulandığını söyler. Bunlar; canlı yapıtaşı olarak hücrenin keşfi, enerjinin sakınımı kanunu (hiçbir şey yoktan var, vardan yok olmaz ) ve Darwin'in Evrim Kuramı'dır.
        Marx ve Engels; Diyalektik Materyalizmi, toplumların yapısını ve tarihini incelerken daha da genişlettiler. Toplumsal sistemlerin dönüşümünün (gelişen üretici güçler ile sınırlı üretim ilişkileri arasındaki temel çelişki) mekanizmasını ve düşünsel, dinsel, siyasal vb. üstyapı kurumlarının, iktisadi yapı tarafından şekillendiğini açıklayan Tarihi Materyalizm, insan düşüncesinin doruğudur. Tabi bu kısa yazıda çok genel formülasyonlarla yetinmek zorundayız. Marx'ın kuramında, daha sonraları bazı sosyalist akımlarda gözüken kaba belirlenimcilik yoktur. Marx ve Engels, diyalektik yöntemi toplumların analizine son derece başarılı biçimde uygulamışlardır. Bu konuda Marx'ın Ekonomi Politiğin Eleştirisine Katkı adlı eserinin "Önsöz"ü damıtılmış bir özet niteliğindedir.
        Almanlar felsefe yapar, İngilizlerse iş! İktisadi yapının toplumsal dönüşümdeki belirleyiciliğini tespit eden Marx'ın kuramının, bu konudaki kaynağı İngiliz ekonomi politiğidir. Klasik ekonomi politik, en önemli isimleri Adam Smith ve David Ricardo olmak üzere, İngiltere'de doğmuştur. Marx, onların çalışmalarını sürdürerek, ünlü artı-değer kuramına ulaşmıştır. Böylece kapitalist sömürünün mekanizması (emeğin meta haline gelmesi ve işçinin emeğinin bir bölümüne kapitalist tarafından el konulması) açıklanmış, kapitalist zenginliğin (sermaye'nin) ve kâr'ın temel kaynağı da bulunmuştur. Daha birçok çalışmanın yanı sıra, Marx'ın anıtsal eseri Kapital'de bu konu son derece ayrıntılı biçimde incelenmiştir.
        Almanlar felsefe, İngilizler iş yapar; Fransızlarsa devrim! Tarihin itici gücünün sınıf savaşımı olduğu tezinin oluşturulmasının onuru Marx'a ait değildir. 18. yüzyılın sonuna doğru tarihin en köklü devrimlerinden birinin gerçekleştiği Fransa'da toplumbilimi bu teze ulaşmıştı. Öte yandan özellikle Fransız ütopik sosyalistleri, Saint Simon, Fourier vb., kapitalizmi eleştirerek sömürüsüz-sınıfsız bir toplum düşüncesine ulaşmışlardı. Marx, yukarıda da söz ettiğimiz gibi, bu büyük insanlık ütopyasını hangi toplumsal gücün gerçekleştirebileceğini keşfetmiştir. Bu keşfin esas laboratuarı da Paris'tir. 1830'larda büyük işçi mücadelelerine sahne olan Paris'e 1843 yılında giden genç Marx, Avrupa'nın bu en devrimci işçi sınıfı ile tanışmıştır. Bu tanışma onun düşüncesinin oluşmasında en önemli kilometre taşlarından birini teşkil eder. Marx ve Engels, 1848'de, bütün Avrupa'yı saran devrimlerin arifesinde (partinin görevlendirmesiyle) kaleme aldıkları ünlü broşürleri Komünist Parti Manifestosu'nda ilk kez "hakim sınıf olarak örgütlenmiş proletarya"dan söz ederler. "Proletarya diktatörlüğü" tezi henüz belli belirsizdir. İşçi sınıfı açısından yenilgiyle sonuçlanan 1848 devrimlerinin deneyimleri ve esas olarak yine Paris proletaryasının yarattığı, işçi sınıfının tarihteki ilk iktidarı olan 1871 Paris Komünü'nün derslerinden sonra bu tez artık kanıtlanmıştır.
        
        Sosyalist kuramın 19. yüzyıldaki gelişimi

        Bilginin kaynağı toplumsal pratiktir. Büyük bilimsel ve düşünsel devrimlerin kökenine indiğimiz zaman büyük toplumsal pratikleri ve insan ihtiyaçlarını görürüz. Marx bunu, "insanlık kendi önüne, ancak çözüme bağlayabileceği sorunları koyar" diye formüle eder. Bu süreci, bilimsel sosyalist kuramın gelişiminde de izleyebiliriz. 19. yüzyıl Avrupası'nda yaşanan büyük devrimler, kuramın yetkinleşmesini sağlamıştır. Her büyük devrim bazı öngörüleri doğrular veya yanlışlar; öte yandan insanlığın önüne yeni sorular getirir (daha doğrusu yeni ufuklar açar). 1848 devrimlerinden önceki devrim formülasyonu, "hakim sınıf olarak örgütlenmiş proletaryanın burjuva devletini devralacağı (ele geçireceği)" biçimindedir (Manifesto). Marx ve Engels, sonraları 1848 devrimini inceledikleri eserlerinde bu formülasyonun yetersiz olduğunu, "varolan burjuva iktidar mekanizmasını devralmanın yetmeyeceğini, onu parçalamak gerektiğini" belirtmişlerdir. Devrimcilik-reformculuk ayrışmasının kökü buradadır. Bu yeni devrim formülasyonu 1871 Paris Komünü pratiğiyle kanıtlanır. Komün ise insanlığın önüne yeni bir soru getirir: parçalananın yerine ne konacaktır? Yani, 20. yüzyıldaki büyük deneylerle oldukça zenginleşmesine karşın hâlâ önümüzde duran ve 21. yüzyıla devredilen soru: "Nasıl bir sosyalizm?"
        19. yüzyıl sosyalizminin devrim modeli şöyledir: Proletarya devrimi, kapitalizmin en fazla geliştiği (dolayısıyla toplumsal çelişkilerin en keskin olduğu) yerde gündeme gelir ve devrim tek ülkede değil Avrupa çapında olanaklıdır. 19. yüzyıl koşullarında doğru olan ve pratikten çıkarılan bu model (gerçekten de 19. yüzyılın en köklü devrimci atılımları Fransa, İngiltere ve Almanya gibi en ileri kapitalist ülkelerde yaşanmıştır. Ayrıca Komün'ün yenilgisinin bir nedeni de yaygınlaşamaması, diğer ülkelere, örneğin Almanya'ya sıçrayamaması olarak tahlil edilir.), 20. yüzyılda kökten değişecektir.
        19. yüzyılın sosyalizm modeli de, doğal olarak, oldukça ilkeldir. Marx ve Engels, 2.5 aylık işçi iktidarı Paris Komünü deneyini kılı kırk yararcasına analiz ederek bazı sonuçlara varmışlardır: Sosyalizm, kapitalizm ile sınıfsız toplum (komünizm) arasında kısa bir geçiş aşamasıdır. Proletarya iktidarı ele geçirdikten sonra, geri dönüş tehlikesi yıkılmış ama yok edilmemiş burjuva sınıflardan gelir (Komün'de olduğu gibi). Bu modelin, 20. yüzyılda özellikle Sovyetler'de ve Çin'de yaşanan pratiklerden sonra çok ilkel olduğu görülüyor. Fakat Marx'ın, son çalışmalarından biri olan Gotha ve Erfurt Programlarının Eleştirisi adlı eserinde, çok önemli ve geleceğe ışık tutan bir analiz vardır. Marx, Alman sosyal demokratlarını (o zaman komünistlere, sosyal demokrat deniyordu) eleştirdiği bu eserinde; "herkes yaratılan toplumsal değerden verdiği emek oranında pay alacak" biçimindeki sosyalist iktisat ilkesinin, aslında çok eşitlikçi gibi gözükmesine karşın eşitsizliği engelleyemeyeceğini, hatta yeni bazı eşitsizlikler yaratabileceğini, dolayısıyla hâlâ bir burjuva ilke olduğunu, hedefin "herkes verebildiği kadar verecek ve ihtiyacı kadar alacak" ilkesini hayata geçirmek olduğunu, ama bu düzeye de ancak "bolluk toplumu"nda, yani sınıfsız toplumda varılabileceği söyler. Bu teorik analizde; modern sosyalist kuramların ulaştığı, "sosyalizm aşamasının uzun olduğu, bu aşamada sınıf mücadelesinin devam ettiği, sosyalizmin kendinden kaynaklanan bazı eşitsizlikleri barındırdığı, dolayısıyla devrimi sürdürmenin zorunlu olduğu" gibi sonuçların çekirdeğini görebiliyoruz. Bu da Marx'ın "deha"sı olsa gerek.
        
        20. yüzyılda Bilimsel Sosyalizm dünyalılaşıyor

        Marx, dünyanın Avrupa ve yakın çevresinden ibaret olduğu bir dönemde, hem de yaşlı kıtanın merkezinde yaşadı. 19. yüzyılda Asya'nın, Latin Amerika'nın, Afrika'nın halkları henüz insanlığın ortak gelişme yatağının dışında bulunuyorlardı. Bu nedenle 19. yüzyıl Bilimsel Sosyalizmi, ister istemez Avrupa merkezciliğin izlerini taşır. Ayrıca yeni bir ileri atılımın, ancak en ileri olan yerde gündeme gelebileceği (19. yüzyıl devrim modeli) düşüncesi, "geri" halklara devrimi yasaklayan gerici "üretici güçler teorisi"ne kapıyı açık bırakır. Bu onun, tarihsel koşullardan kaynaklanan sınırlılığıdır.
        Buna rağmen Bilimsel Sosyalizm, 20. yüzyılda geri denilen bölgelerde yüz milyonlarca emekçinin esin kaynağı olabildi. Sovyet ve Çin sosyalizm deneyleri yaşanmasaydı, bugün Marx'ı "parlak bir 19. yüzyıl filozofu", Bilimsel Sosyalizmi de "bir 19. yüzyıl düşünce akımı" olarak anacaktık. 20. yüzyıl pratikleri, Bilimsel Sosyalizmi dünyalılaştırmıştır. Demek ki, Marx'ın kuramı bu potansiyeli içinde barındırmaktaydı. Marx, emekçilerin dünyayı değiştirebileceğini gösterdi. Sadece Paris'in, Londra'nın, Berlin'in işçi yataklarında değil, Rusya'nın steplerinde, Çin'in köylerinde, Latin Amerika'nın dağlarında, halinden hoşnut olmayan ve dünyanın varolan düzenini değiştirmek isteyen kim varsa, gitmiş Marx ve Engels'in kuramını bulmuştur.
        20. yüzyılın en büyük gerçeği, Asya, Afrika ve Latin Amerika halklarının dünya siyaset sahnesine tüm ağırlıklarıyla girmesidir. Bu gelişmeyi kapitalizme borçluyuz. Kapitalizm, Avrupa'daki ölümcül krizine, genişleyerek (emperyalizm) çare bulabildi. Fakat bu "çare", krizin tüm dünyaya yayılmasından ve etkisini esas olarak metropollerde değil, çevre ülkelerde göstermesinden başka bir sonuç vermedi. 19. yüzyılda Avrupa, burjuvazi ve proletarya olarak ikiye bölünmüştü; 20. yüzyılda dünya ezen ve ezilen uluslar biçiminde ikiye bölündü. Devrimin odağı Ezilen Dünya'ya kaydı. Bilimsel Sosyalizmin 20. yüzyıldaki en güçlü isimlerinden Sovyet Devrimi'nin lideri Lenin, bu gelişmeye "ileri Asya, geri Avrupa" saptamasıyla vurgu yapmıştır. Gerçekten de 20. yüzyılda kapitalizmi aşma yönündeki ilk atılım, Avrupa'nın en ileri kapitalist ülkelerinden değil, çevreden, Rusya'dan geldi. Rusya, kapitalist gelişme açısından bakarsak, ilerilerin en gerisi, gerilerin en ilerisi idi. Rusya'da başlayan sosyalizm pratiği, çoğu Bolşeviğin, hatta başlarda Lenin'in de düşündüğü gibi Avrupa'ya değil, Asya'ya doğru yayıldı. İkinci büyük devrim, Mao Zedung önderliğindeki Çin emekçilerinin eseri oldu.
        Dünya nüfusunun üçte birini içine alan bütün bu sosyalist pratikler sonucunda; "devrimin odağının Ezilen Dünya'ya kaydığı, dünya çapında bir emperyalist zincirin oluştuğu, devrimin bu zincirin en zayıf halkasından kopmak biçiminde gündeme gelebileceği, tek ülkede (fakat Rusya ve Çin gibi büyük ölçekli) devrimin ve sosyalizmin olanaklı olduğu, köylülüğün proletaryanın müttefiki olarak devrimci pratiğe katıldığı, geri ülkelerde devrim yapıldığı için bir çırpıda sosyalizme ulaşmanın değil, aşamalı bir devrimin olanaklı olduğu" biçiminde özetlenebilecek bir 20. yüzyıl devrim modeli geliştirilmiş ve bu, bir yüzyıl boyunca kanıtlanmıştır.
        20. yüzyılın sosyalizm modeli de 19. yüzyıldan farklıdır. Bu noktada, Sovyet deneyinin (kendisini yıkıma götüren) zaaflarını analiz eden ve Çin deneyine önderlik yapan Mao Zedung'un katkıları önemlidir. Mao, sosyalizmin uzun sürecek bir geçiş aşaması olduğunu, sınıfların ve sınıf mücadelesinin üretim araçlarının toplumsal mülkiyeti tamamlandıktan sonra da devam edeceğini, bu dönemde geri dönüş tehlikesinin tamamen bertaraf edilmediğini, tehlikenin tasfiye edilen burjuvaziden değil, bizzat sosyalist parti ve devlet aygıtı içinde yer alan mevki sahibi kapitalist yolculardan kaynaklandığını, sosyalizmi kurmanın esas itici gücünün emekçi kitlelerin devrimci inisiyatifi olduğunu, partinin de bu inisiyatifin önderi olabildiği sürece sosyalizm yolunda ilerlenebileceğini söylemiştir. Gerçekten de Sovyet deneyinin trajik sonu, Mao Zedung'u doğrulamıştır. Gorbaçov'ların, Yeltsin'lerin (ve tabi yozlaşmanın başlangıcını temsil eden Kruşçev'lerin, Brejnev'lerin), kapitalist orduların komutanları değil, bir zamanlar, anlı şanlı Sovyet Komünist Partisi'nin liderleri olduklarını anımsayalım.
        
        
        
