                           
             Suyun Öte Yanı
             Feride Çiçekoğlu
                   
                Roman
                   
        Ege'nin ufku zengin, Ege doğurgan. Zeytini, şarabı, ekmeği ve ilk uygarlıkları üreten. Adalardan sekerek birbirine koşan iki kıyısı, birbirinden kopamayan; adalarla kavuşan iki kıyısı...
        O Yunanlı avukat da buradan böyle ufka bakarak... Maden Adası ve daha bir sürü irili ufaklı adadan sekerek... 
        Tek bir ağaç, adacıklardan birinin üzerinde. Yayvan ve güzel bir ağaç, adacığın üzerine şemsiye gibi kapanan. Yapayalnız, adada tek başına.  Güneş de tam onu seçti, giderken öpüşecek. Ağacın ardından kayıp gidiyor, bir an öylesine çakışıp örtüştüler sanki aynı şablondan çıkmış ikisinin üst çeperi. Kayıp gidiyor ağacın ardından, hızı gözle izlenebilir. Hızla yalnızlaşıyor ağaç, son turuncu dilimi de yakalayıp durduramadan. Karanlık, soğuk ve yalnız kalıverdi. Nihal de titredi birden... 
        "Ben artık yalnız kalmak istemiyorum," diyor Nihal. 
        "Artık hiç yalnız kalmayacaksın ki, "diyor Ertan, eli Nihal'in karnında. "İ" harfinin noktasından küçük döllenmiş bir yumurtacık var mı orada şimdiden, iki, dört, sekiz ve on altı hücre derken tutunabilecek mi rahim duvarına? Minicik bir yürek, yepyeni bir yürek, hamarat kan pompalayan? Kaçıncı haftada, atmaya başlayacak? Kol  ve bacak tomurcukları... İlk seyirmesi, ilk kıpırtısı, ilk tekmesi derken... 
        "Yapayalnız kaldı yine. Üstelik çocuğun bütün sorumluluğu. Tek başına" diye düşünüyor Ertan, yine bir akşam vakti Ayvalık'tan Cunda'ya motorla tek başına geçer ve şarap rengi denizin güzelliğine dair hiçbir şey görmezken: Ahmet Haşim'i hatırlıyor, neden hatırladığını bilemeden. Zihnini zorluyor, "Akşam, yine akşam, yine akşam / Bir sırma kemerdir suya baksam / Üstümde sema kavs-i mutalsam!" dizeleri geliyor aklına. Her şeye rağmen gökyüzünü başımın üzerinde görebilmenin mutluluğu mu bu çağrışımı yapan, diye düşünüyor... Bir şey eksik. Bir ipucu:.. çağrışımın peşini kovalamaktan cayıyor. 
        Motor Cunda'ya yanaşırken; yol boyu hiçbir şey gözlemediğinin ayrımına varıyor. Nihal onun gözü, kulağı, eli... Sağ eli... şimdi daha iyi. Nadiren bir titreme, belli belirsiz. Parmaklarındaki incelmeyi, elindeki güç kaybını ancak bilen bir göz fark edebilir, bir de uzmanlar. Nerede, Danimarka'da mı, bir işkence rehabilitasyon merkezi kurulmuş... 
        Latin Amerikalılar, Güney Afrikalılar, tabii bizimkiler de... Yolum düşerse gider miyim? Yolum nerelere düşecek, nerelerden geçecek? 
        Yolu şimdilik Cunda. Meydan bu kadar kalabalık mıydı geçen gelişlerinde? Şu büfeye pansiyon sormuştu Nihal. Sormasına gerek yok bu kez. Taş Kahvenin önünden Sıdıka Hanımın evine... 
        Kahvenin önünde oturan adam... Kahvesini yudumlarken ona bakan dikkatlice. Ham keten takım elbiseli, gözünde yuvarlak tel çerçeveli gözlükler... Şakakları ağarmış. Eh! Düşler de yaşlanır, diye dalga geçiyor Ertan kendi kendisiyle. Yunanlı avukatın saçlarındaki akları fark etmemişti geçen gelişte. 
        Pansiyonun kapısı, nasıl bırakmışsa tıpkı öyle. Sanki birkaç gün olmuş Nihal'le şuracıktan çıkalı. Dönüp dönüp Sıdıka Hanıma el sallayışları geliyor aklına. Kapıda koyu renk elbisesiyle dikilip kalmış hüzünlü Sıdıka Hanım. Kapı yine aralık. Zili çalsam mı diye düşünüp cayıyor Ertan. Sofa, mutfak, bahçe ve Sıdıka Hanım... Biraz da yaşlanıp küçülmüş. Bahçe aynı bahçe, ama çiçekler mi tar ü mar? Ne eksik geçen seferki sevincinden? 
        İki şişman kadın sofra hazırlıyorlar, kardeş olmalılar. Aynı sakalet, aynı hantallık. Karpuz kesiyor biri, kabuğa yakın kısmını kemirip sularını dirseklerine kadar akıtarak. Öbürünün tırnaklarında yarısı dökülmüş koyu renk cilalar. Sıdıka Hanım bile bir başka görünüyor, daha uzak, daha yabancı. 
        "Buyrun," diyor, herhangi birine demişçesine. 
        Zaten herhangi biri Ertan şu anda. Alınmamaya çalışmalı. 
        "Boş odanız var mıydı?" 
        "Kaç kişilik." 
        "Yalnızım..." 
        Ve birden  hatırlıyor Ertan, motorda Ahmet Haşim'in neden aklına düştüğünü. Nihal'in "Ben artık yalnız kalmak istemiyorum, diyen sesi ve göllerde bu dem bir kamış olsam" dileği... 
        Yalnızlığın ve hüznün şairi olduğundan mıdır hatırladığım Ahmet Haşim'i bunca sık? Niye Nâzım Hikmet değil de Ahmet Haşim, pek yakında bizim sulara geçen her gemiyi okşarken yanmayacak mı ellerim? "Hayır, benim şairim Mayakovski değil, Puşkin!" Ah, koca Lenin... Nâzım ne yapıyordur şimdi? Anneannesine mi bırakmıştır Nihal onu? Başının etini yiyorlardır kızın, söylenerek filan da değil, susarak. Susarak ve "Biz demedik miydi?  bile demiyoruz, görüyorsun işte susuyoruz!" bakışlarıyla bakarak... Onlarsız geçen ikinci günümün akşamı. Daha kaç iki günler, haftalar ve yıllar geçecek kim bilir . Sonra bir gün, kavuşursak eğer, geriye dönüp bakacağız ve nasıl da kısa görünecek o ayrılık, yaşanırken bunca uzayan, bunca yoran daha ikinci günün akşamı. Birlikte geçirdiğimiz son yıllar da hiç yaşanmamış gibi şimdi, sanki hiç gelmemişiz Nihal'le buraya, ben hâlâ tutukluyum ve tutukluluğum ömür boyuna çevrilmiş Cunda'da! 
        Kaç kişiyle konuştum son yirmi dört saatte? Oda isterken dün akşam Sıdıka Hanımla, bir. Sabah kahvede çay ve tost ısmarlarken garsonla iki, hayır garson üç. Ondan önce sigara ve gazete alırken büfeciyle. Sonra gün boyu? Hiç kimseyle... Az önce yine garsonla. Izgara köfte, bir de rakı. Pappalina değil, keyifle yenmeyince saygısızlık gibi geldiğinden belki. Ama bira yerine rakı; gönlü olsun Nihal'in. Ne çok ağladıydı geçen sefer bira içişime içlenip. Şuracıkta olsaydı şimdi. Gidip bir kadeh içseydik... Şunca yıldır hiç yapmadığımız gibi. Keşke her gece oturup konuşsaymışız; niye o kadar çok işimiz vardı? Ne diye onca koşturup durduk, iki laf edecek zaman bulamadan. Konuşacak biri olsaydı şimdi! Öyle garson, büfeci filan değil, beni tanıyan biri... 
        "Beni tanıdınız mı?" Sofada sessizce oturup dururken, birden yerinden kalkıp mutfak kapısına gelen adamın sesine dönmek için tahta kaşığı sağ elinden sola aktarıyor Sıdıka Hanım, sakızlı muhallebiyi karıştırmaya ara vermeden. Bir an bakıyor adamın yüzüne dikkatlice, sesindeki tanınma feryadını karşılıksız bırakmama çabasıyla... 
        "Taniyamadim. Geldiniz mi daha önce?" 
        "Beş yıl önce. Eşim de vardı o zaman. Hatta birkaç kez yazdı size sonradan. Resim bile yolladı. Sizden de bir kart almıştık, oğlumuzun doğumunu katlayan." 
        Muhallebinin üzerindeki gözeneklerin artmasını beklemeden ocağı söndürüp kaşığı tezgâhın üzerine bırakıyor Sıdıka Hanım. Elini beline dayayıp düşünceye dalıyor. Üstelik kart yazdığı birisi... Hatırlaması gerek ama... 
        "Yaşlilik işte, hatirlayamadim. Ama durun, resmi bulursam hatirlarim..." 
        Sıdıka Hanım mutfaktan sofaya, mermeri kırık, aynası nem lekeli ceviz konsola yöneliyor. Önce üst çekmeceden gözlük, sonra mahfazalar, zarflar, kat yerleri ararmış örtülere sarılı eski fotoğraflar... Ertan da göz ucuyla izliyor, eskilerden, yenilerden, ama daha çok eskilerden gelip geçiveren çehreleri, cümleleri. Derken, Ertan ve Nihal, aralarında Nâzım, birkaç aylıkken henüz. Sanki suretleri değil de kendileri. Kendi cebinden çıkarıp baksa bu etkiyi yapmaz, böyle beklenmedik bir yerden, birdenbire... 
        "Hah... İşte bakın," diye atılıyor. "Dört yıl önce olmalı. Nâzım kaç aylıktı o zaman... Ne güzel bir bebekti kerata, büyüdü gitti, tohuma kaçtı şimdi!" 
        Burun kökünde bir acı. Gözünden yol bulamayan yaşlar birikmiş olmalı. Burnunun direği sızlamanın ne anlama geldiğini ilk kez mi anlıyor böyle derinden? 
        "Aaa... Hatirladim. Nasil hatirlamam. Şamyotisa'yı söyleyen hanimdir eşiniz. Onu çok sevmiştim ben. Niçin gelmemiştir şimdi?" 
        Ne demeli?  Yalan söylenemez Sıdıka Hanıma. Doğru ise, tam bir kargaşa... Geçiştirmek mi en iyisi? 
        "Biz... Ayrıldık artık!" 
        "Ama olmaz ki! Severdiniz birbirinizi..." 
        Birbirimizi hâlâ bunca özleyişimiz hep ayrılıkla, iç içe yaşamışlıktan olmalı. Aynı zamanlarda evlendiklerimizden çoğu tüketti sevgilerini. Şimdi, şu telefona giderken sanki sevgilimle konuşmaya gider gibiyim, on yıllık karımla hiç değil. 
        Ayvalık'ın ana caddesinde, iskeleden postaneye yürürken, bir gün önce Sıdıka Hanımla konuşmalarını, en çok da o beklenmedik yerde karşısına çıkıveren Nâzım'ın bebeklik resmini düşünüyor Ertan. Gelip geçerken ara sıra omzuna çarpanların ve yoğun akşamüstü kalabalığının farkında bile değil. 
        İrkiliyor birden; tam ardından bir ses: 
         "Hocam !" 
        "Efendim," diye dönüyor, bu körpecik sesin onun üniversiteden koparıldığı 80'den bu yana böyle genç kalmasının imkânsızlığını sorgulayıp algılamadan. 
        Henüz 15-16 yaşlarında bir kız, ona değil, etine dolgunca, saç kesiminden lâcivert dar eteğine kadar her şeyiyle öğretmen olduğunu belli eden bir kadına sesleniyor. Öylece kalakalıyor Ertan, kadınla kız önünden geçmekte olduğu binanın açık kapısından girip derinlikteki maviliğe doğru yürürlerken. Başını kaldırıp bakıyor Kız Meslek Lisesi imiş burası meğer. Kapıdan görünen görkemli bir hol, yerleri siyah ve beyaz damalı mermer kaplı, derinlikte kıyıya açılan bir kapı ve çerçeveden akşamın henüz koyultmadığı bir pırıltı. Denize varmıyorlar öğretmenle öğrencisi, holün iki yanından çıkan merdivenlere sapıp üst katlardan birine doğru gözden kayboluyorlar, Ertan orada öylece kalakalmış bakarken arkalarından. 
        Bir hayal görür gibi oluyor Ertan, kapıdan görünen deniz parçacığının önünden rıhtım boyunca yürüyen ve kapının çerçevesinden geçtiği o bir an dönüp gülümseyen. Beyaz takım elbisesini seçer gibi oluyor, tel çerçeveli gözlüklerini hayır. O Yunanlı avukat da burada böyle... Derken, aklı başına  gelip saatine bakıyor... Gecikmek üzere, saat yediye geliyor. 
        Sirkeci Merkez Postanesinde günün telâşı yatışmak üzere, merdivenler sakin. Yalnızca yan bölmedeki jetonlu telefonlar çekmedeler hâlâ akşamın kalan yükünü. Nihal, önleyemediği bir telâşla son iki dakika içinde belki on ikinci kez saatine bakıyor, yedi oldu olacak, sıraya giriyor. Sıradaki iki kişi aradıklarını bulamayınca sıra bir anda kendisine geliyor. Jetonu atıp rasgele bir numara çeviriyor, gözü telefon üzerindeki numarada. "5286114" Bir yanlışlık yapmış olamazlar değil mi, hayır, işte bu dışarıdan aranabilir numara... Numara düşmeden kapatıp jetonun düşmesini bekliyor, kulağı zil sesinde. Çalmıyor, çalmıyor... Sırasını yitirmemek için jeton atıp yeniden rasgele bir numara. Belki doğru sayıda haneli bir telefon numarası bile çevirmedi. Oysa böyle şeylere dikkat etmeli. Şu köşedeki adam gözlüyor gibi. Nihal hafifçe sırtını dönüyor adama. "Herkesi polis sanmaktan vazgeç," derdi Ertan olsaydı. Şu zil bir çalsaydı, bir çalsaydı... 
        "Hanımefendi." 
        Nihal köşedeki adamın cebinden polis kimliğini çıkarıp kendisini tutuklamasına hazır ve vakur, ağır ağır geri dönüyor. Sıraya giren biriymiş, onun arkasına. 
        "İşiniz acele değilse... Kısa konuşacağım, izin verirseniz..." 
        "Buyurun," diyor Nihal, adamın çözemediği olağanüstü bir sevinçle. 
        Ertan sabırsızlanıyor, önündekinin konuşması uzadıkça. Gözü bir saatinde, bir not defterinde. Saat yediyi iki geçiyor, defterdeki numara artık iyice ezberinde. Sonunda bitiriyor adam. Ertan numaraları çeviriyor aceleyle: 9-1-5286114... Meşgul çalıyor. Şimdi ne yapmalı.  İzin istiyor arkasındakinden, telâşını belli etmeme çabasıyla. Yeniden çeviriyor numarayı, içinden "Bismillah... " diye başlayan hiç tanımadığı bir sesi duymanın şaşkınlığıyla. Orta sondan bu yana inanmadığı, hiçbir talep yollamadığı, hiçbir rica ve minnette bulunmadığı bir yardımı çağıracak kadar... Nasıl olur hay Allah diye düşünüyor, şaşkınlığını yeniden aynı kavramla dile getirişine büsbütün şaşıp sinirlenerek... Neyse çalıyor bu sefer. "Dindarlıktan ucu ucuna sıyırttık," diye düşünüyor Ertan kendisiyle dalga geçerek. Evet, Nihal'in sesi. 
        "Canım!" 
        "Benim elbet..." 
        "O da iyi, yaşlanmış biraz." 
        "Beni hatırlayamadı, resmi görünce tanıdı." 
        Nihal'in, "Gençleşmişsindir, o yüzden tanıyamamıştır," diyen şen şakrak yanıtıyla rahatlıyor. Şaka yapabildiğine göre... 
        "Ne demezsin! İyice gençleşmişim..." 
         Zor soruya geldi sıra: 
        "Oğlan nasıl?" 
        "Yarın getirir misin onu da? Bir sesini duyayım." 
        "Karşı taraftan arayacağım yarın, bir saat sonra." 
        "Evet, Kadıköy Postanesinden. Yetişir misin sekize? Sana yine de buranın numarasını vereyim, ne olur ne olmaz... Kodunu biliyor musun Ayvalık'ın? "41". Dinle, numarayı söylüyorum..." 
        Nihal, aceleyle kâğıt kalem aranıyor çantasında. Bir otobüs bileti geçiyor eline. Hani şu aranınca hiç bulunmayan... Tükenmez dik yerde yazmıyor, telefonun yüzünden çekip tepesine koyuyor bileti, bu kez boyu ulaşmıyor. Çantasına diziyle destek olarak... Kalem gömülüp yırtıyor bileti. Başka çaresi yok, numarayı ezberlemeli. Gözlerini kocaman açarak ve rakamlar arasında unutmasına engel olacak bir ilişki kurmaya çabalayarak hızlı hızlı tekrarlıyor. 
        "Tamam, yazdım," diyor kaygılandırmamak için Ertan'ı. "Bak bir şey diyeceğim... Alo... Alo?.. "
        Ne söyleyecekti acaba diye düşünüyor Ertan, görmeyen gözlerle televizyona bakarken. Hâlâ o eski model siyah-beyaz televizyon. İlk gün bahçede karpuz keserken gördüğü kadın bu kez mutfağa girip çıkarak ve her önünden geçişte koca gövdesiyle ekranı karartarak erik ağacının altına rakı sofrası hazırlamakta. Kocası, mangal yakmaya uğraşıyor son yarım saattir, duman içinde bırakıp her yeri. Balık almışlar, kazıklanıp kazıklanmadıklarına karar vermeye çalışıyorlar. Çocukları, en az kendileri kadar sevimsiz, yoksa bana mı öyle geliyor, diye özeleştiriye açık bir iyi niyetle sorguluyor Ertan kendini. Pek az çocuğun olabileceği kadar sevimsiz diye karar kılıyor sonunda, oğlan beşinci kez arsız arsız bacağına çarpıp sırıtarak elindeki deniz lastiğiyle direksiyon talimini sürdürünce. 
        "Buuvt, buuuvtt!" 
        Çocuk, basamaklardan inip bahçenin sonuna kadar koşuyor, oradan keskin bir viraj alıp yeniden basamaklara saldırıyor. Ertan'ın kulağında hâlâ Nihal'in "Alo , alo..." diyen sesi. Bir sussa şu çocuk, kadın sormasa kocasına artık, "Cacık da yapayım mı?" diye ve adam bir daha hiçbir şey söylemese bu gece mangal ve balıklar üzerine. Sessizlik oluverse birden, belki gece böcekleri yalnızca, televizyonu da kapatsa, sanki Nihal'in söyleyemediği sözler usulca varacak kulağına... 
        Çocuk altıncı kez çarpıyor Ertan'ın bacağına. Nasıl bakmış olmalı ki, kadın fark ediyor ve uyarıyor oğlunu, uyarıdan çok sesindeki sitemi Ertan'a duyurmak amacı. 
        "Oğlum, dikkat etsene, bak amcayı rahatsız ediyorsun." 
        Oğlanın hiç umurunda değil, daha da yükseltiyor sesini: 
        "Buuvvt, buvvvtt!" 
        Annesine çarpıyor tam mutfaktan çıkarken. Kadının tokadı oğlanın kulak tozunda. Bu kez de çocuğun bitip tükenmek bilmeyen bet ve tekdüze ağlama sesi. 
        Bet ve tekdüze ağlama sesi ertesi sabah erkenden kır yoluna düştüğünde bile bırakmıyor Ertan'ın peşini. Arap Mustafa'nın evi görünüyor uzaktan. Belki de ölüp gitmiştir adam. Yaşlıydı zaten. Nihal'in aklına uyup... Adımları geri geri gidiyor. 
        Hem pek keyifsizim bu sabah. Dönüp gitsem, yarın gelsem yeniden. Doğru dürüst uyuyamadım, ondan mı böyle beynimin içi. Ara ara hâlâ o "buuvvt, buvvtt" sesi... Yok canım, oğlanın sesi değil bu. Basbayağı bir motor işte. Arap Mustâfa balığa çıkıyor olmalı. İstesem de konuşamam. 
        Bahaneden sevinçli geri dönüyor Ertan. Dönüş yolunda dinginleşip biraz rahatlayarak. Adımları kiliseye götürüyor onu. 
        
        
        