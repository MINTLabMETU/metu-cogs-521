                           
             SANDIK LEKESİ
             Sema Kaygusuz
                   
                Öykü
                   
        -"Tamam Oya olsun o zaman. Hem de modern bir isim. "
        -"Ya arkadaşları dalga geçerse? "
        - "Ne diye kadın, ne diye! "
        Neriman, yastığının içine iyice gömülerek, gözlerini korkuyla açıyor. Ya da korkmuş gibi. 
        - "Ne bağırıyorsun gece gece? Milleti uyandıracaksın... "
        Ahmet hırıldayarak kalkıp komodinin üzerinden bir sigara çekiyor. Neriman yatak odasında sigara içilmesini istemediği halde şimdilik sigaraya ses çıkarmıyor. 
        - "Ne desem bir kulp buluyorsun yahu! Ne diye dalga geçeceklermiş Oya'yla? diyor Ahmet. "
        Neriman sevimli bir ürkeklikle yanıtlıyor. Son yirmi yıldır, artık Ahmet'ten korkmuyor. 
        - "Oya, Oya, yağlı boya derler. " 
        Ahmet sigarayı sömürürcesine içine çekerek, üç büyük öksürük daha çıkarıyor. Zavallıdır diyelim ki, en basit işlerle, o köşeli zihnini, gereğinden fazla meşgul etmekten yeteri kadar yorulmuştur. 
        - "Hay Allah, kafasız kadın! Koyacak ad kalmadı aklımda. " 
        Neriman, Ahmet'in omzunu sıvazlayıp uykunun ağırlığıyla yumuşakça konuşuyor. 
        - "Neyse sonra düşünürsün artık. Bugün yarın koyacak bir ad bulursun nasılsa. Hadi söndür sigarayı, uyuyalım. " 
        Diyelim ki Ahmet sinirli bir adamdır, o sinirlendiği zaman herkes kaçacak bir delik arar. Kaşının kalkışından, sesinin tınından, gözünün ışığından anlaşılır kızgın olduğu. Bunun böyle olduğunu ne yazık ki bir tek Ahmet bilir. 
        Sigarasını küllüğe saplayarak, Neriman'ın bacaklarına gizli bir tekme atıyor, bir daha konuşmak istemediğini hissettirerek, yatağın ta öteki kenarına kadar döndürüyor şişkin karnını. Neriman, üstü açıldığı için, battaniyeyi yavaşça çekiştiriyor. 
        - "Ahmet, hani yıllar önce bizim eve bir öğretmen hanım gelmişti, Saliha'nın kızı anımsadın mı? " 
        - "Anımsadım ne olmuş? "
        - "Sen onu çok beğenmiştin hani. Ne akıllı kadın demiştin. " 
        - "Ha evet... "
        - "Adı neydi onun. E... e'li bir şeydi ama, hay Allah... " 
        Ahmet birkaç saniye bekleyip Neriman'a dönüyor. Yastığını dövercesine yumruklayarak Neriman'a tükürüklü bir tehdit savuruyor.  
        - "Kadın! Sen beni uyutmayacaksan söyle! Ben de seni uyutmayayım! " 
        Sonra evin içinde yükselen horultulara, ince fısıltılara karışıyor Ahmet'in uykusu. Uyudukça kokusu ağırlaşıyor. Diyelim ki Neriman, ay ışığının yardımıyla Ahmet'i seyrediyor bir süre, dikenli suratına, beyazlamış kaşlarına bakıyor onun. Sonra huzurla kapatıyor gözlerini. Yarının yeni bir gün olduğundan emin olarak dudaklarını kıvırıyor. Her zamanki kıvrık yüzüyle buzdolabındaki kahvaltılıkları sayarak gevşiyor. 
        Diyelim ki, gece bitti, günün berrak ışığıyla uyanıyor herkes. Evde bir curcuna bir şenlik başlıyor. Neriman sırrını kimseye söylemediği lezzetli çayıyla herkesi aynı anda aynı masaya çekmeyi yine başarıyor. Ahmet tıraşlı yüzüne yakıcı kolonyayı sıvazlayarak, kızarmış gözleriyle içeri giriyor. O girer girmez ortalığa bir sessizlik çöküyor. Damat elindeki sigarayı  avcunun  içine alıp yanı başındaki saksı toprağına gömüyor. Kızı, cinsiyetinin birkaç ay yok sayılacağını, yalnızca anne olduğunun anımsanacağını fırsat bilerek, o süt dolu memesini dışarı çıkarmış, bebeğini emziriyor. Babası içeri girince azıcık toparlanıp eliyle memesini örtüyor. Ahmet'ten çıkacak ilk sözün kendisine değmemesi için babasının yüzüne bakmamaya gayret ediyor. Ahmet ağır adımlarla yaklaşarak, koca elleriyle bebeğin başını okşuyor. Bir ferman buyururmuşçasına başını yukarı kaldırıyor. 
        - "Torunumun adını Elif koyuyorum. Boşu boşuna aranızda yeni bir ad düşünmeyin. " 
        Sonra masadaki baş köşeye geçiyor, bir tahtın yükseltisinde otururmuşçasına Neriman'a yukarıdan bakıyor. Neriman, ıslıklı çaydanlığın alaycı buharıyla ona yaklaşmasına rağmen yine de de konuşuyor: Çayımı koy kadın! 
        
        ENGEREĞİN OĞLU 
        Bir ev, köyün en sessiz evi. Islak tahtalardan Arap sabunu kokusu, bir de yoğurdun o yağlı buğusu geliyor. Sundurmanın sınırlarını çizen taş yığınları, arsız sarmaşıklarla yeşile boyanmış. Sarmaşığın savaşçı sürgünleri, canan çiçeklerine sessizce yaklaşmış, yaklaşmış... bir sırdaş dost gibi boğazlarına sarılmış, sonra bir daha bırakmamış. Boğana kadar sevmiş. Bir ev... köyün tek kadınlı, tek çocuklu, en temiz evi. Bir bakirenin dokuduğu kanser işi dantel perdeler, her sürahinin, her fincanın altından çıkan tığ işi küçük örtüler, evin her bir yanına dağılmış. Henüz açılmamış çeyiz bohçaları, kullanılmamış el dokuması çarşaflar, hiç patlamamış pırıl pırıl av tüfeği, içilmemiş kokulu çaylar, söylenmemiş sevişken sözcükler, büyük bir sabırla sıralarını bekliyorlar. Bir ev, köyün en mutlu evi... Gelin gelmemişken, oğlan doğmamışken, hatta su kuyusu kazılmamışken, tuvaletin taşları örülmemişken de böyle güzel, böyle huzurluydu. Köyün uğurlu evi, bir de Zilver'in beyaz elleri... 
        Sonbahar kırmızı yaşmağını bahçelerin üstüne atmışken, vakit ikindiye varmış, yoğurt iki parmak yağ kesmişken; yılan geldi. Uğurlu evin oğlu Âzem beş yaşında. Dudağının iki yanında iki pembe gülücük, başında bir tutam saç, yüzü mermer kadar beyaz, tazecik kanı mavi bir yol bulmuş kılcallarında dolanıyor. Gözlerinde çakıl taşları, çın çın kahkahalar atıyor. Oturtulmuş tahta sedire, Zilver onun sağına soluna yastıklar döşemiş, sanki anasının kucağında duruyor. Önünde bir tas yoğurt, kaşığı vurunca peynir gibi yarılıp misler kokuyor. Yılan, zehirli engerek, soktu mu kurşun sızısıyla inleten yılan, o  kör olasıca  ağrıyı kana boğan koca yılan yavaş yavaş yaklaştı. Islak pırıltısıyla, yoğurdun taze kokusuna doğru yol aldı. Ev büyük, çocuk küçük, yoğurt taze, Zilver mutfakta erik kurusu kaynatıyor, şekerli, mayhoş bir ılıklık sardı bahçeleri, yoğurdun kokusu gene de duyuluyor, çocuk savunmasız, engerek kıvrıla kıvrıla yaklaşıyor. Zilver'den sallantılı bir mırıltı, Âzem'in çapaklı sözcüklerine karışıyor, yılan geliyor. Açık pencerelerde dantel tüller kımıldıyor, yılan üstünde gezindiği otları çıt çıt kırıyor. Islak tahta basamağı geçip çocuğun yanına varıyor. Âzem'in küçük ayaklarını kokluyor, sütlü, pembeli bir koku. Yoğurt yukarda, yoğurt bebenin önünde. Engerek sedire doğru yavaş yavaş başını yükseltiyor, gecenin en koyu yerinden bir gömlek giyerek, Âzem'in yanındaki mindere sürünerek çıkıyor. İşte o zaman her şey susuyor. 
        Âzem'in gülücükleri, civcivlerin çağıltısı, sarmaşıkların hışırtısı, uğurlu evin üstünde çalan şarkı, soluğunu içine çekip durdu. Îşte ossaat, Zilver kendini eriğin fokurdamasına bırakmışken, bir baktı ki erikten başka kimse konuşmuyor. Kaygı, bir odun gibi indi beline. Hani Âzem'inin sesi, hani kuş cıvıltısı , toprak uğultusu... Erik taşmak üzereyken, Zilver bir koşu çıktı sundurmaya. Azem, güzel Âzem, küçük oğlan! Sırtı, kolları, bacakları çıplak, üstünde papatyadan daha beyaz bir don, göğsünde sinek ısırıkları. Elinde siyah koca bir canavar, bir kayış, nereden buldu... bir kırbaç, ışıl ışıl bir kılıç, aman allahım bir yılan! Zilver, öte dağa vurup geri dönen tiz bir çığlık attı. Engerek de duydu, Azem de... Çocuk engereği başından tutmuş, onunla oyun oynuyor. Engereğin güzel başını bütün gücüyle sıkıyor. Yüzünde neşeli bir gürültü, ağzının suyu çenesinden akıyor. Kenetlenmiş küçük parmaklarını yoğurda sokuşturup yılanın ağzına bulaştırıyor, sonra kendi ağzına götürüp şeker gibi emiyor. Azem, anasına dönüp elindeki siyah kuşağı gösterdi, sonra biraz daha sıktı engereği. Kütür kütür bir ses geldi engerekten, kendi dişleri kendi etine girdi. Zilver'in gözleri buz tutmuş, dişleri kenetlenmiş, dudakları kanıyor, için için inliyor, onu bir tek engerek duyuyor. 
        Köyün minaresi, yerli yerinde nasıl duruyorsa, Zilver de öyle durdu. Engerek de. Sanki kadının bacakları yerin üç kat dibine uzanmıştı, sanki bütün köy omuzlarına binmiş, dağlar belini sarmıştı. Âzem yılanı kıvırıyor, sallıyor, o çılgın kahkahalarıyla gelişi güzel silkeliyor, engerek kuyruğunu kaldırıp oğlanın boynuna dolanmıyordu. Zilver de ağlıyordu,         engerek de. Her ikisinin ağıdı bir ibadet kadar sessizdi. Azem, bu tutmaca oyunun sarhoşluğuyla bir anasına çınladı, bir elindeki engereğe, parmaklarını biraz daha sıktı, ateşli  avcuyla  onu biraz daha kavradı. Zilver düştü düşecek, engerek de. Yılanın içindeki dizi dizi kemiklere, bir ağrı uzayarak yol aldı, kasları gevşedi, kuyruğu sarktı. Zilver'iıı titrek sesini, kendi   bedeninde kırılan kemikleri duymaz oldu. Son bir güçle toparlandı, kendi içindeki oluğa, kışlık yuvaya sürüne sürüne yol aldı. Karanlığında, bir Zilver'in gözleri kaldı. Âzem nihayet sıkıldı da, kerpetene dönen parmaklarını gevşetti sonunda. Engerek bir gemi halatı gibi kıvrılıp düştü yere. Islak bir kırbaç şaklaması çıktı ölüsünden. 
        Âzem, önündeki yoğurttan, elindeki yılandan sıkılıp mızmızlanırken, Zilver bacaklarını yerden söküp oğlanın yanına vardı. Âzem'in önündeki kaşığı alıp yerde yatan yılanı dürttü. Sağ mı, ölü mü anlayamadı. Gümüş bir ışık yatıyordu yerde, pırıl pırıl siyah incilerle işlenmiş bir kuyu prensi, bir kadın sesi, tatlı bir kış uykusu, koca bir engerek, köyün en güçlü hayvanı... Zilver, o gecikmiş öfkeyi, boğazını tıkayan o kuru kızgınlığı toplayıp Âzem'in suratına tokadı bastı. Ağzı, burnu yoğurt, gözlerinde korku, dudağının kenarında bir küçük kan damlası, avazı çıktığı kadar ağladı çocuk. Zilver, Âzem'i silkeleyerek aldı sedirden, götürüp kendi yatağına attı. Erik çoktan taşmış, ocak sönmüş, içerde bunaltıcı gaz kokusu. Arka odaların pencerelerini açtı, oğlanın bulunduğu odanın kapısını kapadı, geri döndü Azem'de bir ısırık var mı yok mu bir daha baktı, sarıldı oğluna, dudağını emdi, gözündeki yaşı parmağıyla sildi, ellerinin içini öptü, sonra bir koşu gitti sundurmaya. Engerek hâlâ yatıyor. İşte o zaman başladı gürül gürül ağlamaya, içinde ne varsa attı dışarı,  tülbendini  sıyırdı, saçlarını yoldu, genç bir kavak gibi başladı sallanmaya. 
        Altın bir zinciri alır gibi aldı engereği, kız kardeşini sever gibi sevdi, engereğin derisindeki ayazı çekti içine, ürperdi, tiksinmedi, acıdı ona. Engereğin başına bulaşmış yoğurdu eteğiyle sildi, temizledi, oğlunun ellerini okşar gibi okşadı. Bastırdı koynuna, aklına gelen bütün süreler karmakarışık döküldü ağzından, ağzına yaşlar doldu. Sonra o ağır ölüyü toparlayıp bahçenin derinliklerine, böğürtlen çalılarına götürdü; ona, güzel manzaralı bir mezar kazdı, boylu boyunca, sıkıştırmadan yatırdı toprağa. Kendi atasına, biricik anasına nasıl hürmet ederse, işte öyle gömdü onu. Engereğin hakkını yemedi, kim kimin canını aldı, kim kimin canını bağışladı, bunu en iyi Zilver bildi. 
        
        KADIN SESLERİ 
        Bayan B ter içinde uyandı. Huzursuz düşler dolmuştu saçlarına. Dağınıklardı. Odada uyku kokusu, havasızlık. Sağa gerdi bacağını, paslı bir makas gibi açıldı biraz. Sıkıldı, yüzüstü döndü, soluk alamayınca sırtüstü yuvarlandı. Ağzında bayat bir öykü kokusu, kırpılmış bir uykuya daldı, uyandı, düşündü, düşündü, dört aydır her sabah ne düşünüyorsa, gene aynı şeyi düşündü. Sürünüp akarcasına indi yataktan, perdeleri açmadan pencereleri araladı, bir avuç serinlik yaladı göğsünü, bir de sokak gürültüsü. Sabahlığını geçirdi sırtına, ters giydiğini bile bile düzeltmedi, sırtı dönük düğmeleri ilikledi. Göğsündeki ürperti dindi biraz. Telefona baktı. Bir sigara yakacaktı, yakmadı. Saçlarını tarayacaktı, taramadı. Küçük not defterini aldı eline, ince uzun karanlık bir kadın karaladı, küçücük. Önce güzel güzel, ince ince cümlecikler yazdı, sonra hızlandı eli, harfler büyüdü, yana yattı, sayfa kenarlarına taştı. Her şey kötü bir el yazısıydı zaten. Düşünürken hep yazardı böyle, yazmadan doğru düşünemezdi, elini oynatmadan aklını oynatamayanlardandı. Telefona baktı, düğüm düğüm olmuş kordonunu düzeltti, tuşların arasına girmiş sigara küllerini üfledi. Almacı kaldırmış bulundu o sıra, bir de baktı o kulağında, kalemin ucuyla tuşlara basıverdi. Numara da nasıl girmiş aklına. Uykunun koyuladığı tarazlı sesini düzeltti. Cayamayacak, çalıyor bile... Üçüncü çalmada açmazsa, kapatıverir. Uyuyorsa rahatsız etmemek gerekir. Bu saatte uyuyorsa . 
        A Hanım çok seyrek rastlanan bir hayvan gibi baktı telefona. İkinci çalmada, ıslak ellerini dizlerine sürterek koştu hemen. Kuru, sönük bir ses çıkardı. 
        "   Buyurun "
        cırtlak sesli, kısa boylu belki, küçük gözlü 
        "İyi günler bayan. Ben, İstinye Kadın Dayanışması Örgütü'nden arıyorum. Kadının toplumdaki ödevleri üzerine küçük bir anket yürütüyoruz da. Sorularımızı yanıtlamayı kabul ederseniz size bir buharlı ütü hediye edeceğiz. " 
        
        Yabancılardan korkar Ay Hanım. Ürkeklikten olma bir yabaniliği vardır. Aklına geleni söylediği için, biraz da dangalak sayarlar onu. Kaynana pek düşmez üstüne, görümceleriyle arası bozuktur. Geçimsiz, saygısız, görgüsüz diye konuşurlar arkasından. Güzelliğini kıskanırlar biraz. Çakır gözlü, uzun saçlı, kaymak renkli bir kadındır. Beler, lan'lar düşmez ağzından. Hele o sesi... sözcüklerin belini kırar çatlak tonlamasıyla. Onun sesi, çirkin bir yüzün sesidir. Konuştuğunda saçları kısalır, yüzü kararır. Tüylü koca bir ben belirir dudağının üstünde. Ağlarken bir demir gıcırdaması çıkar gırtlağından. Kızdığında kaz gibi tıslar, sevişirken ıkınır, korktuğunda ortalığı yırtar. Yabancılardan tedirgin olur, hele soru soran yabancılardan. 
        "Sen de kimsin? Telefonumuzu nereden buldun?! "
        ne kaba e'leri a'lara karıştırarak
        kabarık kabarık söylüyor 
        Dirsekleriyle tuvalet masasına dayandı Bayan Be. Konuşurken teklememek için, aynadaki gözlerinden gözlerini kaçırdı. 
        "Numaranızı gelişigüzel çevirdim. Merak etmeyin adınızı, adresinizi sormayacağım. Siz soruları yanıtlayın yeter. "
        "E ütüyü nasıl alacağım öyleyse? " 
        Küçük bir kalp çarpıntısı tırmandı boğazına. 
        "Gelip bizden alabilirsiniz, ya da birini gönderebilirsiniz. Nasıl isterseniz... siz bilirsiniz... belki bir posta adresi verirseniz, bizim için daha iyi olur... ya da bir yerde buluşuruz, ne bileyim... eğer uygun görürseniz." " 
        Elleri ıslak olan Ayş Hanım, omuzlarına düşen kepekleri silkelemek istedi, beceremedi. Yere çömeldi, sırtını duvara dayadı, kütür kütür sesler geldi boynundan. Göğsünden uzun bir soluk çıkardı, rahatladı. Yüreğine tatlı bir heyecan yayıldı, bu günü önceki günlerden   ayırt edecek  kısa bir telefon görüşmesi. Ne sakıncası var? Yemek pişti nasılsa, oğlan okulda, yerleri bugün süpürmese de 
        "E iyi madem konuşalım. " 
        fazla bekledi, ürkütmeden yavaş yavaş 
        "Teşekkürler, hemen sorularıma geçiyorum. Kaç yaşındasınız? " 
        Ayşe, alnından düşüp burnuna yapışan bir tutam saçı, geriye doğru götürüp kafasına sokuşturdu. Saçının yağı avuçlarına geçti. 
        "Otuz iki yaşındayım ama, daha genç göründüğümü söylüyorlar. "  
        Berna'nın yüzünde, buruk, kırışık bir gülümseme. Dudağını kemirdi. 
        benden beş yaş küçük, dansözler gibi 
        uzundur saçları, rengini perhidrol ile 
        açıyor olmalı... hıh küçük görünüyormuş, 
         eli ayağı kocamandır bunun, dudakları etlidir, 
        gülerken bir karış boşluk açılır yüzünde 
        "Evli misiniz? Evliyseniz, çocuğunuz var mı? "  
        "Evliyim ya, bir de oğlum var, bu yıl okula başladı. " 
        Yapmacık, artık kalmış bir gülümseme sesi, "Ne hoş... eşinizle aranızda, yaş farkı var mı acaba? " 
        "Pek sayılmaz. Bizimki benden üç yaş büyük ama, görsen çocuk yüzlü bir şey. Oğlan çocuğu sanki... tıraşını bile ben yaparım onun! " 
        
        
        
        
