                           
             Tehlikeli Masallar
             Ahmet Altan
                   
                Roman
                   
        Başkalarının en iyi gizlenen sırlarına bile ulaşmanın daima bir yolu bulunurdu, ama insanın kendi sırlarına erişmesi neredeyse imkânsızdı ve yazarlık bu imkânsızı yaşamaktı sürekli.
        Kendimden, bahçemden, yazdıklarımdan özellikle de yazdığım kadından korkmuştum, küçük yeşil haplarımdan bir tane yutup yattım, aldığım uyku ilacına rağmen bütün gece yatağın içinde bir yandan bir yana dönerek kötü bir uyku uyudum, sabah kalktığımda kendimi yorgun hissediyordum, önceki akşam okuduğum kendi kitabımdan bir satır hatırladım.
        "Her sabah bir başkası gibi, pişmanlıklarla ve sıkıntıyla uyanırım."
        Tam da o satır gibiydim o sabah, bir başkası gibi, pişman ve sıkıntılı.
        Buharlar fışkırtan kaynar suyla bir duş aldım; su cildimi yakarak tazeliyordu beni, sonra bir çay, birkaç ayçöreği, sabah gazeteleri, cinayetler ve yeniden hayata döndüm.
        Evden çıktığımda kızı ve kitabı yeniden unutmuştum.
        Beni terk etmekte olan sevgilimle buluşup yemek yiyecektim. Boğaz'da uzun bir yürüyüş yaptım önce, hava serindi, marketlerin önlerinde büyük kamyonlar mal boşaltıyor; manavlar meyvelerini parlatıyor, sabah alışverişine çıkmış, şık spor elbiseli kadınlar, günün onlar için belki de en özgür saatlerini kaldırımlarda salınarak geçiriyor, kapıcılar apartman önlerinde yarenlik ediyor, memurlarla işçileri işlerine taşımış otobüsler boş dönüyorlardı. Boğaz'ın suları da sabahın dinginliğine uymuş, ağır kıpırtılarla akıyordu. Boyalarının altından kırmızı yamaları görünen büyük bir gemi Karadeniz'e doğru gidiyordu. Sezonu kapamakta inatçı bir genç sürat motoruyla göremediğim birine fiyakalar yapıyordu daireler çizerek.
        Her şey gerçek, aydınlık ve açıktı, ama alışverişe giden kadınların öğleden sonra bir günaha bulaşacaklarını, dükkânlarda insanların kazıklanacağını, kapıcıların küçük hileler yapacağını, hepsinin başkalarına söylemeyecekleri sırlar sakladığını, bazı sırlarını kendilerine bile itiraf etmediklerini; sakin görüntünün, çalkantılı ,bir esrarın üstünü örttüğünü hissediyordum. Serin havayla hafifçe ürpermekten, hayatın gerçekliğine dokunmaktan ve sırlarını hissetmekten hoşnuttum.
        Buluştuğumuzda, artık sevgilim olup olmadığını bilmediğim eski sevgilim mutsuzdu. Sesinden tanıyordum kadınların mutsuzluğunu, sanki seslerinin özel bir kokusu oluyordu, kıyılmış tütün kıvamında, yanık gül yaprağı gibi kokuyordu sesleri, daha ilk notasında alıyordunuz kokusunu, bezgin, mesafeli ve biraz da düşmanca bir ses çıkarıyorlardı. Bir köpeğin bütün kokuları birbirinden ayırdedip insanların duygularını kokularından anlamaları gibi kadınların sesini tanırdım, her tonunu bilirdim, yalnızca kulaklarımla değil bütün vücudumla duyardım onların sesini. Sesler değişse bile duyguların seslere kattığı tonlamalar değişmez, ne kadar saklamak isteseler de bunu beceremezler, bir köpekten kokularını saklayamayacakları gibi benden de seslerini saklayamazlardı. Yüzlerini, bakışlarını, sözlerini, hatta seslerini bile değiştirebilirler, ama o seslerin içindeki küçücük vurgulamaları değiştiremezlerdi.
        Niye mutsuz olduklarını ise söylemezlerdi, mutsuzluklarının nedenini siz keşfetmek zorundaydınız, bunu keşfedemezseniz biraz daha düşmanlaşırlardı; bu düşmanlık gerçek değildi, yalnızca mutsuzluklarının üstüne örtmeye çalıştıkları yakıcı bir örtüydü.
        Bir zaman boş lokantada sesimizi çıkarmadan karşı karşıya oturduk, çatallarla, bıçaklarla oynayıp hepsini tek tek kaldırıp tekrar yerine bıraktıktan sonra sanki daha önceden başladığımız bir konuşmayı sürdürüyormuş gibi birden konuştu:
        "- Neden bıraktın beni?"
        Bu, basit ve sıradan bir soruydu, ama ilişkimizin belki de bütün çıkmazı bu sorunun yanıtında gizliydi. Bu sıradan sorunun yanıtı da aslında o kadar basit ve sıradandı ki, bu sıradanlık yanıtın inandırıcılığını yok ediyordu. Sevdikçe, sevdiklerinden daha çok korkan insanların, başkalarına inanılmaz, tuhaf ve yabancı gözüken davranışlarını Sevda'ya anlatmam mümkün değildi. Bunu ne anlar ne de inanırdı. Ona, "Seni çok sevdiğim için seninle olamazdım, sana duyduğum sevgi çok korkuttu beni," diyemezdim. O bir kadındı, sevgiden korkmaz, aksine sevdikçe daha cesur ve atak olurdu.
        Bense korkuyordum. Bir kadını daha çok sevip daha çok bağlandıkça, bir  gün onu kaybedip  yapayalnız, acılarla kalma korkusu büyüyordu ve  gittikçe artan bir hızla kıskançlık  uçurumundan aşağıya yuvarlanıyordum. Kıskanmanın çaresizliğinden ve içimde yarattığı aşağılanma  duygusundan kurtulmak ve bana  kaçınılmaz gözüken o terk edilme gününun acısını  daha  baştan hafifletmek için, hayatıma kattığım kadınların sayısı artıyordu. Nedenini anlayamadığım bu terk edilme korkusu ve kendime itiraf etmekten bile utandığım hırpalayıcı kıskançlığımla, aptalca olduğunu bile bile daha çok kadınla birlikte oluyor ve sonunda korktuğuma uğrayıp bir başka erkek için terk ediliyordum. Daha da kötüsü, bu gerçeği bilmeme rağmen, her seferinde elimde olmadan hep aynı şeyi yapıyordum, bunun önüne geçemiyordum. Tedavisi olmayan bir tür hastalık gibiydi bu korku.
        Bir romanda anlatılmaya değmeyecek kadar bildik, binlerce yıldan beri yaşanan duygulardı bunlar, ama deneyimlerim bana bir şey öğretmişti: En korkunç gerçekler, söylenmeye değmeyecek kadar basit olan bildik gerçeklerdi.
        Bunları Sevda'ya anlatamayacağım için, onun sorusunu duyar duymaz, yüzüme gelen bir yumruğa karşı kolumu kaldırır gibi içgüdüsel bir tepkiyle, hiç düşünmeden karşılık verdim.
        "- Başka birine giden sensin."
        Bu yanıtın düşündüklerimle hiç ilgisi yoktu, ama onunla korkularımı tartışacak bir cesaretim olsa zaten hayatım başka türlü olurdu.
        "- Senin yüzünden, dedi."
        İçimi çektim, sesim tahminimden daha dertli çıktı.
        "- Ben bir şey yapmadım."
        Ağlamaya başladı, gözyaşları da gözleri gibi iriydi.
        "- Sen yaptın, beni yalnız bıraktın, hep başkaları oldu hayatımızda."
        "- Yeniden deneyebiliriz, dedim."
        "- Artık olmaz, onu kıramam."
        Yüzüne baktım, gördüğüm en güzel kadındı, içinde altın benekler olan bir eşine bir daha hiç rastlamadığım çok iri yeşil gözleri vardı. Güzelliği, görende önüne geçilmez bir dokunma isteği uyandırıyordu, birlikte olduğumuz uzun yıllar boyunca erkeklerin ona nasıl baktıklarını görmüştüm, bazen kur yapar gibi, bazen şakalaşır gibi, bazen dostça, bazen kardeşçe, bazen teklifsiz bir meslektaş gibi, ama muhakkak ona dokunurlardı. O da herkese gülümser, şakalaşır, saçlarına kurdele takılmış küçük bir kız gibi davranırdı. O kadar güzel bir kadının neden böyle çocuksu davranışları olduğunu önce anlayamamıştım, sonra onun dâ kendi güzelliğinden korktuğunu  keşfetmiştim; bütün erkekleri ona doğru çeken ve bütün kadınları , kendisine düşman eden güzelliğini taşımakta zorlanıyordu. Güzelliğini bir silah gibi kullanmasını sağlayacak bir fettanlığa sahip olmadığından güzellik onun için, nasıl kullanacağını bilmediği ağır bir yük haline geliyordu, o da küçük bir kız gibi davranarak güzelliğini saklamaya, insanların dikkatini çekmemeye uğraşıyordu, ama o kadar güzeldi ki, bu çocuksuluk bile erkeklerin ona hayran olmasını engellemiyordu.
        Onun bir çocuk olmadığını, takındığı çocuksu tavırların aslında bir maske olduğunu bir tek ben biliyordum. Bir kadınla bir erkeğin oynayabileceği bütün oyunları oynamış, kadınlığı da erkekliği de sonuna kadar yaşamıştık. Onun güzelliğine duyduğum hayranlıkla başlayan ilişki daha sonra kesin bir cinsel bağımlılığa dönüşmüş ve hep öyle sürmüştü, hatta bir ara artık onun güzelliğini bile fark edemez hale gelmiştim. O muhteşem güzelliğine ve erkeklerin bütün hayranlığına rağmen inanılmaz derecede sadık bir kadındı, her şeyi dolu dolu, sonuna kadar yaşamak istediğinden, kaçamaklardan, küçük kırıştırmalardan hoşlanmaz, kendini tümüyle sevdiği erkeğe verirdi ve bir gün ansızın beni, terk edivermişti. Beni niye sevdiğini hiçbir zaman anlayamamıştım, ama beni niye terk ettiğini biliyordum, bütün kadınlar beni hep aynı şekilde ve aynı nedenden terk ederlerdi zaten.
        Her zaman olduğu gibi şimdi de uzun sürecek bir terk ediliş süreci yaşıyorduk, bana kızıyordu ve kızgınlığını yatıştıramıyordu; bir başka erkeğe gitmesi beni beklediği kadar yaralamamış, en azından yaralarımı o görememişti. Bütün terk edişlerde olduğu gibi kızgınlık tükenmeden ilişki bitmiyordu, bütün kadınlar gibi o da erkeğini öldürmeden bırakmak istemiyordu ve ben çok kolay ölmüyordum.
        Uzanıp masanın üzerinde duran sigara paketinden bir sigara alarak, parmaklarının ucunda tuttu. Gözlerim eline takılınca, kalabalıklarda oynadığımız o eski oyunu hatırladım birden; elleri bana hep sevişirken yaptıklarını hatırlatırdı, ona "Ellerini masanın üstüne koy," derdim, ellerini masanın üstüne koyardı ve yalnızca ellerine bakardım, başka her şey gözümden silinirdi ve yalnızca o elleri görerek bütün sevişmeyi zihnimde yaşardım, o benim ne düşündüğümü bilirdi ve benim düşüncelerim onun zihnine yansırdı. Birbirimize hiç dokunmadan, ben onun ellerine o da benim gözlerime bakarak sevişirdik kalabalığın içinde.
        - Ellerini masanın üstüne koy, dedim.
        Bunu söylemek için yanlış bir zamandı, ama dayanamamıştım. O, ilişkimizin duygusal yanından söz etmek, ağlamak, üzülmek, beni de üzmek ve hesaplaşmak istiyordu, bense ellerini görmek isteyerek onun isteklerini paylaşmadığımı, üstelik çok fazla üzülmediğimi göstermiştim ona, bu da onu sinirlendirmişti, ellerini çekip masanın altına sakladı.
        Yeniden, "Ellerini masanın üstüne koy," dedim, sesimde kölesine emreden bir efendinin sesi vardı ve o benim kölemdi. Yılların yerleştirdiği bir alışkanlıkla istemeden ellerini masanın üstüne koydu. Nar çiçeği rengindeki tırnaklarıyla, o uzun beyaz parmaklı elleri bana sahibinden çok daha yakın ve tanıdık geliyordu; onların dokunuşlarını, sahibinden çok benim isteklerime uyabildiklerini, benim emirlerimle hareket ettiklerini biliyordum ve eller benim belleğime girip oradan inanılmaz sevişmeler çıkartıyorlardı.
        "- Hadi eve gidelim, dedim."
         Dümdüz, soğuk bir sesle karşılık verdi.
        "- İstemiyorum."
        "- İstemesen de gidelim."
        Yüzüme bakıp dudaklarını büzdü.
        "- Hayır... Artık seninle sevişmeyeceğim."
        Ah, kadınların bu kesin sözleri, yapamayacakları şeyleri o kadar kesin bir şekilde söylerler ki; inanırsanız sonra çok şaşırırsınız.
        Ama gene de o gün benimle yatmadı. Buna karşılık ben de onun mutsuzluk oyununu oynamadım. Sıkıntılı bir şekilde ayrıldık.
        İkimiz de kendimizi yenik hissediyorduk, bu, ilişkimiz süreceği anlamına geliyordu.
        O sıralar öyleydi, yalnızca kendisine böylesine bağlı olduğum sevgilim değil, ondan gizli ilişkilerimi sürdürdüğüm birçok kadın, terhis döneminde evlerine dağılan askerler gibi beni bırakarak dağılıp gidiyorlardı. Ben de yeni kadınlar buluyordum, daha önceleri tanıştığım, bir-iki günlüğüne birlikte olduğum kadınları arayıp onlarla ilişkilerimi sıkılaştırıyordum. Öyle günler oluyordu ki, bazen sabah başka; öğlen başka, akşam başka bir kadınla buluşuyor, hepsine ayrı ayrı hikâyeler anlatıyordum.
        Ayrılıkların hüzünleriyle yeni birlikteliklerin neşesi  birbirine  karışıyor, aynı günde birkaç  duyguyu bir-iki saat arayla yaşıyordum. Sürekli olarak bir duygudan bir başkasına atlamak, hiçbirini tam yaşamadan, hepsini şöyle bir hissedip geçmek beni yormaya başlamıştı. Hızla giden bir trenin penceresinden bakan biri gibi bir şeylerin değiştiğini görüyor, ama hiçbir görüntüyü,tam olarak kavrayıp tadını çıkaramıyordum. Terk edilişin hüznünden kurtulmak için bedenim delice bir enerji harcıyor ve ben çılgınca oradan oraya koşturuyordum.
        Kız aklımdan çıkıp gitmişti.
        Arada, işe gidip bütün gazeteleri okuyup ajans haberlerini tarayarak, cinayetleri çıkarıyordum. Şirketin patronu olan okul arkadaşım her zaman giydiği birbirinin aynı siyah takım elbiseleri, inanılmaz derecede parlak kravatlarıyla öğlen yemeğine giderken kapıdan kafasını uzatıp "Kaç?" diye soruyordu, ona o ana kadar okuyup kaydettiğim cinayetlerin sayısını söylüyordum.
        "-Dört... " Akşama kadar iki faili meçhul gelir, en aşağı iki de aşk cinayeti olur, bir de hakaretten çıkar, yani en aşağı yedi-sekiz cinayet olur. Dördü ölmüş, demek ki şimdilik bu akşama kadar vurulacağını bilmeyen dört müstakbel maktul şu sıralarda son yemeklerini yiyorlar.
        Her seferinde suratını şaşırmış gibi buruşturup "İyi," derdi.
        Neye "iyi" dediğini hiç anlayamadım. Cinayetlerin sayısının artmasından mı hoşnuttu, yoksa daha fazla cinayet olacağından korkuyordu da sayının beklediğinden az çıkmasına mı seviniyordu, bunu hiç öğrenemedim.
        Ben akşama vurulacak insanların o sırada neler yaptığını merak ederek cinayet haberlerini kesip dosyalarına koyardım; arada ilginç bir cinayet çıkarsa, kimin, nerede, nasıl öldürdüğünü yanımda taşıdığım özel cinayet defterime kendim için kaydederdim. Kendimi katilin yerine koyardım, onun o son anda, tetiği tam çekerken neler hissettiğini anlamaya çalışırdım. Boş zamanlarımda bazen cinayetlerin işlendiği yerlerde dolaşıp çevreye bakınır, cinayet anını gözümde canlandırmaya uğraşırdım.
        Cinayet haberleriyle, parçalanmış sevişmelerle, terk edilmenin acısını unutmaya çalışıyordum; hayatımda hiçbir teselli yoktu; kitaplarım başarısız olmuş, aşk maceram tam bir acıyla sona ermişti.
        İçinde cinayet olmayan bir cinayet romanı yazmayı düşünüyordum.
        Cinayet, duyguların, tutkunun, nefretin, intikamın, korkunun, yaşama isteğinin; yok etme arzusunun doruğa tırmandığı bir andı, insanlara ortada bir cinayet olmadan bu duyguları yaşatabilecek tek şey vardı hayatta, o da bir romandı. Üstelik, cinayetsiz bir cinayet romanı, romancı olduğunu kimsenin bilmediği bir romancı için de uygun bir konuydu bence.
        O sıralarda yeni taşındığım apartmanda bir yazarın oturduğunu keşfettim, benden gençti, on iki yaşındaydı, onu ilk kez asansörle eve çıkarken görmüştüm, somurtkan dudakları, kocaman gözleri vardı, konuşurken hep yere bakıyor konuştuğu insana asla bakmıyordu.
        "- Kaçıncı kata çıkıyorsun."
        Bir sır verir gibi isteksizce "Üç," demişti.
        Elinde kâğıtlar tutuyordu.
        "- Bu kâğıtlar ne, ders mi?"
        "- Hayır, bir çizgi-roman kahramanının hayatını yazıyorum."
        Çocukları pek sevmem, ama onlarla konuşmaktan hoşlanırım; çünkü bence insanların en ilginç fikirleri aslında söylemeyip kendilerine sakladıkları fikirleridir, çocuklar ise hiçbir düşüncelerini kendilerine saklamazlar hemen söylerler, onun için onlarla konuşurken daima ilginç bir şeyler duyabilirsiniz.
        "- Çiziyor musun yani?"
        Aptallığıma şaşırdığını belli eden bir şekilde yüzünü buruşturdu.
        "- Hayır, yazıyorum."
        "- Niye çizgi-roman kahramanının hayatını yazıyorsun peki, çizgi-roman kahramanının çizilmesi gerekmez mi?"
        Durdu.
        "- Ben çizmiyorum, yazıyorum."
        "- Niye çizgi-roman kahramanı o zaman?"
        Gene durdu, sıkılmıştı.
        "- Çünkü çizgi-roman kahramanı."
        "- Bir yerden mi bakıp yazıyorsun?"
        "- Hayır kendim yazıyorum."
        "- Uydurma mı yani?"
        Gerçek bir edebiyatçı olduğunu tek sözcükle açıkladı:
        "- Uydurma."
        "- Başkalarının yazdığı çizgi-roman kahramanlarını okuyor musun?"
        "- Okuyorum?"
        "- En çok hangisini seviyorsun?"
        Hiç düşünmeden karşılık verdi bu kez:
        "- Mr. No'yu seviyorum, üstün zekâlı çünkü."
        "- Zeki adamları seviyor musun?"
        Gururlu bir gülümseme dolaştı somurtkan suratında.
        "- Evet, ben de üstün zekâlıyım."
        "- Nereden biliyorsun?"
        "- Biliyorum."
        "- Yazdıklarını bana gösterir misin?"
        Gene durup düşündü.
        "- Daha yeni yazıyorum."
        "- Yazdığın kadarını okurum."
        Hiç kafasını yerden kaldırmıyor, hiçbir sempati belirtisi göstermiyordu.
        "- Kaç numarada oturuyorsunuz?"
        "- Yedi numarada."
        "- Ben size getiririm."
        "- Ben de yazdıklarımı sana gösteririm."
        Kuşkuyla baktı yüzüme.
        "- Siz de mi yazıyorsunuz?"
        "- Evet, meslektaş sayılırız."
        Gene şöyle yan gözle kaçamak bir bakış attı bana.
        
        
        