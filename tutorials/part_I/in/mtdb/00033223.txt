                           
             Seslerde Başka Sesler Var
             Faruk Duman
                   
                Öykü
                   
        
        ŞARKI BENİM İÇİMDE

        Otobüsün içinde dönüp:
        "Çok var mı daha?" dedim.
        "Hayır," dedi arkadaşım. "Geldik sayılır."
        Bazen kentin hiç bilmediğim köşelerine gidip hiç görmediğim sokakları, insanları görmek isterim. Yitip gitmekten de korkmam. Yitmek, sürekli bir yeniliğin tam ortasında olmak demek değil midir bir bakıma? İşte öyle, bir kentin ortasında yitmek, gördüklerine şaşarak, ama sisler arasında.
        "Geldik."
        İnip çevremizdeki binalara bakındık. Arkadaşım ikinci kez geliyordu, bulabilecek miydi evi? Buralarda bir pazar olacakmış, yanında da bir cami varmış. İnsanlarla konuşurken de kendini sahnede sanıp kaptıran biriymiş. Sesini ansızın değiştirip Nina'nın bir repliğini oynayabiliyormuş, istemdışı olarak. Nina'dan nefret ediyormuş yine de.
        "Nina iriyarı, sarışın, ama sahnede görünmeyen bir tip. Zayıf bir kişilik..."
        "Hayır. Nina fiziksel olarak zayıf, ince, çelimsiz bir tip. Sahnede görünmemesi bu yüzden. Zayıf oyunculuk söz konusu değil yani."
        "Ne kadar yanılıyorsun."
        "Hayır, yanılan sensin."
        Çok geçmeden evi bulup o tiyatrocu kızla tanıştık. Uzun boylu, incecik bir kızdı. İnsanın üzerine giden yalnızca karşısındakinin gözlerinin içine bakan nefis biriydi. İçimden, Nina'yı sevmemen ne kadar da anlaşılır, dedim. Ondan çok daha sıcaksın. Çehov seni de yazsaydı keşke. Tanısaydı, yürümek yerine dalgalanan öyle tül gibi bir kadını yazmak istemez miydi hiç?
        "Şu çayı ısıtsak..."
        Ansızın, şarkının bittiğinin ayrımına varıyorum. Uzandığım kanepeden doğrulup teybin düğmesine sarılıyorum sonra. İçimden gülüp geçmek geliyor. Yine dalmışım, diyorum. Şarkıyı baştan sona deliksiz dinleyemiyorum. Ezgi başladığında önceki kararlılığım, yürekliliğim uçup gidiyor, çaresiz. Kadının sesi mıhlıyor dinleyeni, öyle büyülü. Kanepeye uzanıp ayak uçlarımı izliyorum. Az sonra o büyülü ses akıyor odanın içine . Birisi ayaklarımdan tutup beni havaya kaldırıyor, odanın içinde bir bulut gibi geziniyorum. Çevremde eşyalar uçuşuyor, oyuncak ayılar, gazeteler, teyp kasetleri... Saatin akreple yelkovanı yer değiştirip rakamların yolunu şaşırtıyor.
        Bir şarkıyı nasıl dinlersiniz? Kimi okullarda söz konusu ezginin öyküsü çözümlenir. Şu parçayı dinleyin ve bir resim yapın, denir öğrencilere. Bir Alman dostum anlatmıştı. Mozart'ın bir ezgisi, kendisi için, uzayıp giden bir yolu anlatıyormuş. Yalnızca uzayıp giden bir yol.
        Bir de rahatça dinleyememek var.
        "Bir konserde," demişti arkadaşım: "Salonun elektriği kesildiği için seyirciler mum yakmıştı. Yüzlerce mum. Mumlar sahneye de yerleştirilmiş, sanatçıların  çalgıları  görebilmesi  için  yardımcı olunmuştu. Sonra çıplak çalgıların salonda rahatça duyulabilmesi için dinleyiciler kulak kesilmişti. Çıt çıkmıyordu. Salonda duyulan, mumların belli belirsiz hışırtısıydı yalnızca. Eriyorlardı. Yüzlerce mum bir araya gelince sesini yükseltebiliyordu. Sanatçılar mumların arasında başladılar şarkılarına. Alkış yoktu, çünkü bütün eller mum tutuyordu. Bu kısım görmeye değerdi. Müthiş bir aydınlık ve inanılmaz bir sessizlik"
        "Peki ya sonra?"
        "Sonra birden içeri polisler girdi. Dinleyicilere mumların söndürülmesi emredildi. Yere damlayan mum salona zarar veriyordu. Böylece mumlar bir bir söndürüldü. Mumların hışırtısı bitmişti. Artık salon zarar görmeyecekti. Ama sanatçılar sâlona baktığında olan oldu."
        "Neydi olan?"
        "Mum yoktu. Salondaki tek mum sahnedeydi."
        Şarkının ilk bölümü bitiyor. Odanın içinde yüzmeye devam ediyorum,  bir balık gibi. Şarkıcı kadınla ilgili bir gazete haberini anımsıyorum. Amerika'da siyahlarla birlikte bir protesto yürüyüşünde çekilmiş bir resim... Kadın tam ortada, kollarını kaldırmış, gergin bir yüzle bağırıyor. Şarkının ikinci kısmı bu resmi anlatıyor sanki. Sözlerini anlamasam da büyüleyici bir gerginlik hissediyorum. Halk birleşince hiçbir zaman yenilmez. Kollarını kaldırmış bağırıyor.
        Bir arkadaşım, gündüz düşlerinden söz etmişti bana. Otobüste, dolmuşta, sokak ortasında kurulan düşler. O an için, bir insanın gündüz düşleri içinde yaşamasının tehlikeli olabileceğini düşünmüştüm. Sonradan bunun eğlenceli bir yanı olduğunu anladım, düşselliğimizin eğlenceli yanı... 
        "Gündüz düşü kurar mısın?" demişti.
        "Hayır, gündüzleri düşünürüm:"
        "Düş kurmayı da dene. Dün bir gündüz düşünde ikimizi birlikte gördüm."
        "Öyle mi, nasıldı?"
        "Upuzun bir yol var. Bitip tükenmek bilmeyen bir yol. Birlikte yola düşmüş yürüyoruz. İlle de yürümemiz gerekiyormuş. Zorunluymuşuz buna. Böylece dur durak bilmeden konuşuyormuşuz."
        "Bu kadar mı?"
        "Bu kadar."
        İşte böylece şarkının serüvenini de gündüz düşlerinin yazgısına koşuyorum. Şarkı dinleme saatimi gündüz düşü kurma işiyle örtüyorum: Yakınıyor muyum bundan?
        Bir konser için Ankara'ya gelmişti, diyorum kendi kendime. Alanı dolduran on binlerce şarkıcı el çırpmış, kenti bir müzik kutusuna çevirmişti. Donna donna donna... Uzandığım kanepeden tavanı izliyorum. İşte yine aynı şey oldu, diye geçiriyorum içimden. Yine dalıp şarkıyı kaçırdım. Yine şarkı dinleme saatimi gündüz düşü kurma saatimle karıştırdım ve olan oldu. Ansızın teybin düğmesine basıp kaseti geriye sarıyorum: 
        Sanatçının sahneye çıkışından önce bir belediye arabası dinleyicilere bir iyilik yapmıştı.
        "İyilik mi?"
        "Evet. Ee, ne de olsa mevsim yazdı. Sinekler çoğalmıştı."
        "Ne yani, dinleyicilerin üzerine sinek ilacı mı sıkmışlardı?"
        "Şaşırdın mı?"
        Ama kararlıyım. Bu kez dinleyeceğim şarkıyı. Düğmeye basıp uzanıyorum yine. Yine büyüleyici bir ses akıyor. Sesimi sanatçıya uydurmaya çalışıyorum, İngilizce sözcükleri eğip bükerek. Olmadığının ayırdındayım, ama böylece kendimi şarkının içinde hissediyorum. Şarkının içinde olmak... Şarkı odanın içinde, oda benim içimde, ben de şarkının içindeyim. Kadının titrek sesi beyaz bir çığlık gibi uzayıp gidiyor. Bu şarkı bir bekleyişin şarkısı olmalı, diye düşünüyorum. Kırık, acı, ama dirençli bir bekleyişin.
        Telefon çalıyor.
        "Gittin mi?"
        "Gittim, tartıştılar. Nina'nın kişiliği üzerinde anlaşmazlığa düştüler. Hayır hayır, fiziksel yapısı üzerinde. Biri onun iriyarı biri olduğunu savundu. Öteki de tam tersini."
        "Sen ne yaptın?"
        "Çayı ısıtmalarını rica ettim."
        Geri dönüp kanepeye uzanıyorum. Az sonra ezgi başlıyor. Kadının titrek sesi yankılanıyor, şarkının içine gümüş bir ırmak gibi akıyorum. Speaking of dreams... 1
        1 Speaking of Dreams. Joan Barez. (Düşlerin Dili)
        
        SEVGİLİMİN KIR ATI

        Bir. Guggu kuşu 
        Başımıza onca işi açan kış artık gidiyor. Dediler ki kış böyle gider. Her yerden oluk oluk su çağıldıyor. Lele demişti ki, bahar geldiği zaman bir iyice uyanık olmak gerekiyormuş. Çiçeklerin kokusuna, armut ağacının gelinlik kız gibi bir o yana bir bu yana salınışına aldırmadan uyanık olmalıymış. Tarlalarda guggu kuşlarının ötüşüne bile ağırbaşlılıkla yanıt vermeliymiş. Hele dereye inmek aman çok tehlikeliymiş. Anama sorup öğrendim. Ana, dedim, bahardan korkulur mu? Korkulmaz, dedi. Bahardan korkulur mu imiş? Sonradan anladım, Lele kabarıp gürleyen sulardan korkarmış. Nehir, oğlunu alıp gitmiş de ondan. Koyağa gömülü nehir. Baharda kabarıp deliren nehir. İyi de yalnız nehir mi delirir baharda, olmaz. Olur mu hiç? Kuş da delirir, ağaç, çiçek, böcek, kızlar, oğlanlar hep delirir. Bulutlar delirir örneğin. Koyağın başında kaynayıp duran bir kaynak var. Adamın dişini kırar, parçalar, öyle soğuk. O bile delirir.
        Anamla tarlaları geziyoruz. Bir guggu kuşu ötüp duruyor. Sanki burada, kulağımın dibinde. Hem burada, hem orada. Her yerde guggu kuşu ötüyor. Anam hep anlıyor ne dediğini. Durup durup zıplıyorum yerimde. Bana da de ana, bana da de. Ne diyor desene bana da. Anam dinliyor guggu kuşunu. Ne diyecek, diyor. Bahar geldi, çiçek böcek hep açtı, daha benim başım kadar bile yağ yapmadınız, diyor. Yapmadık mı ana? Yaptık, yaptık. Değil başı, bedeni kadar bile yağ yaptık. Ne bilecek, kuşcağız. Garip kuşcağız... 
        İki. Armut hırsızı 
        Bizim bir bahçemiz var. Lele, Nuh Peygamberi anlatıp dururdu. İşte bu Nuh Peygamberin bir gemisi varmış. Bu gemiyi yapmasını Tanrı öğütlemiş ona. Demiş ki, bak ben bu insanoğluna çok kızdım, demiş. Ben bu insanoğluna toprak verdim, ağaç verdim, su verdim, el ayak yerdim, demiş. İnsanoğlu kördür. Doğru yolu bilmedi. Ne yapayım, ben anlattım da o beni dinlemedi. Çoğaldıkça çoğaldı, sonra kavga etmeye başladı. Bu kavgadan da ben çok rahatsız oldum. Çok gürültü çıktı, rahatım kaçtı. Ben de insanoğlunu yok etmeye karar verdim. Şimdi sen bir gemi yap kendine. Her bir canlıdan bir çiftini al, bunu da bu gemiye koy. Ben bu dünyayı hep suya boğacağım... İşte böyle demiş Tanrı, Nuh Peygambere. O da bir koca gemi yapmış. Sonra da içine doldurmuş ne bulduysa. İşte bizim bahçe, bu Nuh Peygamberin gemisine benziyor. Elma, armut, erik, ceviz, boy boy, çeşit çeşit her meyveden var bizim bahçede. Lele bekçilik ediyor, ben de arada bir gidip görüyorum onu. 
        İşte böyle, Lele'yi görmüş, köye dönüyordum. Birden bir yağmur patladı. Öyle bahçenin içinde kaldım. Bahçe dediğin bir koca orman. Lele'nin kulübesine döneyim desen, dönülmez. Koşayım desen kâr etmez. Ama yağmur da öyle bir bastırmış ki. Hem duracak gibi de değil. Ne yapayım şimdi ben? Aklıma koca armut ağacı geldi. Bu armut ağacı ağaç gibi değil. Asırlık. Buralarda bir eşi daha yok. Diyorlar ki bu ağaç ölümsüzmüş. Yoksa böyle bir ağaç daha gelmemiş. Saçlı Bibi'nin söylediğine göre bu ağaç peygamber ağacıymış. O zamanlar peygamber efendimiz, buralarda gezmeyi severmiş. Bir gün, gelip armut ağacının altında durmuş. Ne güzel ağaç, demiş. İşte o günden sonra armut ağacı kollarını bir açmış, yapraklarını bir büyütmüş... Böyle yağmur yağdığı zaman altına bir damla su düşmez. Hem de yakındı, koşup altında yağmur dinene kadar oturayım, dedim. Bahçe de bahçe... Bir uğultu, bir hışırtı, hava da karardı, korktum. Lele, neredesin?
        Gelip oturdum ağacın altına. Yağmuru seyrediyorum. Gözümün önünden tavşanlar akıyor. En çok canavardan korkuyorum. Geçen kış Lele'nin başına gelenlerden sonra, nerede bir ses duysam işte, diyorum. Canavar geldi, yiyecek beni. Yiyip yutacak, ne bir parçam kalacak, ne bir tozum.
        Öyle oturmuş yağmuru izlerken başıma bir armut düştü. Nereden geldiğini anlamadım. Korkudan tir tir titriyorum. Başımı alıp nereye gitsem? Sonra bir armut daha. Kendi kendime, biri bir yere saklanmış, benimle dalga geçiyor, dedim. Ağacın çevresinde fır dönüyorum. Nereye saklanmış olabilir? Yok. Ormanın içi şıpır şıpır. Yaprakların üzerinde bir yağmurdur çağıldıyor. Soluğumca küfrediyorum. Benimle dalga geçenin anasına avradına sövüyorum. Sesimi duyduğundan bile emin değilim ya ayıp yerlerine sayıyorum. Ağzına, yüzüne, her bir yerine küfrediyorum. Nereden öğrenmişim bunca küfrü? Ama kimse yok. Orman karardıkça kararıyor. Cevizler, erik ağaçları, gürgen, kayın, Nuh'un Gemisi gibi çağıl çağıl. Tavşanlar, kokarcalar kaçışıp duruyor. Her bir yılan bir deliğe girmiş, her yaprağın altında bir böcek. Ama kimse yok. Çevremde bir sürü armut ağacı var. Bu armut kimin armudu? Hangi ağacın meyvesi? Ne bileyim. İçimden sövüyorum arada bir. Kitapsızın biri saklanmış bir yerlere.
        Ansızın usum aydınlanıyor. Altına girip yağmurdan sakındığım ağacın da bir koca armut ağacı olduğunu nasıl unuturum? Başımı kaldırıp ağacın dallarına, koca yaprakların arasına bakıyorum. Dayımoğlu Hasan. Allahsız Hasan. Bunca küfre nasıl dayandın da bir hık bile demedin, Hasan. Orada dalların arasına sinmiş, bal armutları bir bir koparıyor. Bir dişleyip atıyor kafama. Yerden koca bir taş alıyorum. Hasan dayanamayıp konuşuyor.
        "Dur, anama sövdün ha!"
        "İn aşağı Allahsız, sana toprak yedireceğim."
        "Bok yedirirsin, bak Lele geliyor."
        Dönüp bakıyorum. Lele ne gezer? Orman, alacakaranlık, yağmur. Lele yok. Hasan zıplayıp kaçıyor. Düşüyorum peşine. Yağmur, çamur, boşver. Yakalasam boğazlayacağım, diyorum. Kim bilecek kim öldürdü? Öldürür giderim. Çok geçmeden canavar üşüşür nasıl olsa. Koy ağlaşsınlar, dizlerini dövsünler. Hasan gibi bir ite değer mi?
        Suya çamura battık, ormana gömüldük, sonra ne oldu bilmiyorum. Dediler ki ağaca çarpmışım. Bir de uyandım, beni evde, ocağın yanına uzatmışlar, anam alnıma elini koymuş dua okuyor. Elim kolum kırık, davul gibi dövülmüş, şişmişim. Herkes orada, başımda durup duruyor. Babam, anam, Hasan bile orada. Onu görünce yerimden kalkmaya çalışıyorum. Bir taş alıp yaracağım kafasını. Elimden -dilimden- geldiğince sövüyorum. Anasına avradına, bacısına düz gidiyorum. Babam, o koca, sarı bıyıklarını çevirerek gülüp duruyor.
        "Bir daha kızdırmayın," diyor, "bir daha kızdırmayın benim kızımı."
        Üç. Çağırdak
        Zeyra kuşunu bilir misiniz? Onu yalnız masallarda bilirdim. Anamın dizine başımı koyup da gözlerimi kapatınca beliriverirdi. Anam geçmiş günleri bir dua gibi anlatırdı bana. Evimizin üzerine bir gölge düşerdi. Tansığa inanmazdım, o anlatırdı, ben dinlerdim. Dinledikçe ayaklarım yerden kesilirdi. Koynumda gezinen bir korku gibi uçuşurdu, zeyra kuşu. Bulutların arasından birdenbire gelirdi, bir göz açıp kapayıncaya kadar. Apansız iner, o pamuk kanatlı kazlarımı alıp giderdi. Orada, o tezek yığınının yanı başında, tozun toprağın içine uzanır, civcivleri kollarımın arasına hapsederdim. Zeyra kuşu az öteye konar, beni gözetlerdi. Onu insanlardan hiç ayırdetmedim. Hatta çoğu kimseden akıllıydı. Babam onun Ankara'dakilerden daha akıllı olduğunu söylerdi. O zamanlar Ankara'dan çok söz edilirdi. Orada bir başbakan varmış. Bu başbakan öylesine aptalmış ki, halk bunun hakkında binlerce fıkra uydurmuş. İşte zeyra kuşu böyle bir kuş. Düşünen bir kuş. Orada, tozun toprağın içinde beni gözler, civcivleri yiyip yutmak için fırsat kollardı. Çok uzun, kara tüyleri vardı. Nerede yaşadığını kimse bilmezdi. Bazen koyağın orada, kayalıkların tepesinde görülürdü, ama yuvasını gören olmamıştı. Böyle pis bir kuştu bu zeyra kuşu. Sonradan dillere destan olmuş, ağızdan ağza geçmiş. Zalimler için, zulmedenler için söylenir olmuş. Zeyra.
        Bahçede, armut ağacımın altında oturmuş ağlıyordum. Tepemde onlarca kuş dönüp duruyordu. Ağaçların başında uçuşuyor, elmayı, armudu, cevizi harap ediyorlardı. Çaresizdim. Bir ağıt yakacak gücüm yoktu. Öyle oturup ağlamaktan  başka elimden ne gelirdi? Hiç! Bir de baktım, karşıdan Lele göründü. Acelesi vardı . Beni görünce önce durakladı, sonra gidip bir ağacın altına işedi. Sonra yavaştan yanıma geldi. Baktı ben ağlıyorum.
        "Lele, kuşlara baksana..."
        Anladı.
        "Dur sana bir oyuncak yapayım," dedi. Ağaç dallarını eğdi büktü, garip birşeyler yaptı. Çevirmeye başladı. Oyuncak korkunç bir ses çıkarıyordu. Yerimden fırladım.
        "Buna çağırdak derler."
        "Ver bana"
        Çağırdağı elime aldım, başladım çevirmeye. Sonra keyifle koşmaya, zıplamaya koyuldum. Lele başını önüne gömdü, yoluna gitti.
        
        
        
