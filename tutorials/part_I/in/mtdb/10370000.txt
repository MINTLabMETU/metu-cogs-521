                       
        
        
                
             haber
                   
        HEMOFİLİ RİSKİ BULUNANLAR, BEDENDEKİ MORLUKLARA DİKKAT 
              Çocuğun vücudunu dinleyin 
              Kanın pıhtılaşmaması sonucu kanamanın tehlike yaratması olarak açıklanan 
              hemofili, her 10 bin erkekten birinde görülüyor. 
              İstanbul Haber Servisi - Ailesinde hemofili hastalığı olan kişilerin, 
              çocuk sahibi olmak istediklerinde doğum öncesi tanı yöntemlerine 
              başvurmaları gerekiyor. Doğuştan bir kanama hastalığı olan hemofili her 10 
              bin erkekten birinde görülüyor. 
              Acıbadem Sağlık Grubu Çocuk Sağlığı ve Hastalıkları Bölümü Sorumlu 
              Konsültanı Prof. Dr. Murat Tuncer , doğumdan itibaren hastaların cilt, 
              eklem gibi değişik bölgelerinde kanamaya ve sakatlığa neden olan hastalık 
              hakkında ailelerin bilgi sahibi olmasının son derece önemli olduğunu 
              belirtti. 
              Tuncer, ''Eğer hemofilili bir çocuk sahibi iseler kanama olmadan koruyucu 
              faktör kullanımı söz konusudur. Böylelikle sakatlıkların önüne geçilmiş 
              olacaktır'' diye konuştu. Kanamanın şeklinin yaşa bağlı olarak değiştiğine 
              dikkat çeken Prof. Dr. Tuncer, şöyle devam etti: 
              ''Örneğin yürümeye başlayan çocuğun çarptığı bacak ve kollarında morluklar 
              gelişir. Diş çıkaran bir hemofilili çocukta durmayan kanamalar oluşabilir. 
              Sünnet olan bir çocuk ölümcül kanamalarla karşılaşabilir. Daha ergen yaşta 
              bir kız çocuğunda (kızlarda görülebilen farklı bir şekilde) ciddi âdet 
              kanamaları görülebilir.'' 
              Hemofilinin X kromozomuna bağlı olarak geçen bir hastalık olduğunu ifade 
              eden Murat Tuncer, ''X kromozomundaki pıhtılaşma yapan faktörlerin üretimi 
              ile ilgili gen bölgelerindeki hata hastalığa yol açmaktadır. Kadınlarda 
              iki X kromozomu olması nedeni ile kadınlarda eğer hastalık tek X 
              kromozomunda ise bu hale taşıyıcılık denir ki, taşıyıcı kadın kendi hasta 
              olmadığı halde erkek çocuğuna hastalığı taşır." 
              Eksik olan faktörün yerine konmasıyla tedavinin gerçekleştirildiğini de 
              kaydeden Prof. Dr. Tuncer, gen tedavisinin ise çok yeni olduğunu bildirdi. 
        
        
        Erdoğan, hükümetten şikâyetçi vekillere 'Başbakanlığımı bekleyin' mesajı 
              verdi 
              Kabine kavgası başladı 
              Milletvekillerine Siirt'ten aday olacağını açıklayan Tayyip Erdoğan, 
              kabineden yakınanlara 'Sabredin' dedi. 59. hükümetin kuruluşuyla Bakanlar 
              Kurulu'nun da önemli ölçüde yenilenmesi bekleniyor. Siirt seçimi için 
              seferber olan AKP, oyunu arttırmak için 'listeyi tümden yenilemeyi' de 
              değerlendiriyor. 
              AKP Genel Başkanı Recep Tayyip Erdoğan 'ın 
              ''Siirt'ten aday olacağını'' açıklaması üzerine, 58. hükümetin kabine 
              üyelerinden şikâyetçi olan AKP milletvekilleri, beklentilerini ''59. 
              hükümete'' erteledi. 
              AKP Genel Başkanı Erdoğan'ın Davos'a gitmeden önce 20'şerli gruplar 
              halinde kabul ettiği milletvekillerine verdiği mesajlar, grupta yeni 
              beklentilere neden oldu. Seçmenlerini bakanlarla görüştürememekten, 
              istemlerinin dikkate alınmamasından ve hükümette koordinasyonsuzluktan 
              yakınan milletvekillerine Erdoğan'ın ''Sabredin. Vaatlerimizi 
              gerçekleştirmek için önümüzde zamanımız var'' dediği öğrenildi. Siirt'ten 
              aday olacağını milletvekillerine kesin dille açıklayan Erdoğan, bu kentte 
              önceki seçimde DEHAP'ın üstünlüğüne karşın yenilenen seçimde 3 
              milletvekilliğini alabileceklerini söyledi .Erdoğan'ın söylemi bazı 
              milletvekillerince ''Başbakanlığımı bekleyin mesajı'' olarak yorumlandı. 
              Siirt seçimi için bütün bölge milletvekillerinin görevli olacağını 
              bildiren Tayyip Erdoğan'ın, 9 Mart'a kadar birkaç kez seçim bölgesine 
              gitmesi tasarlanıyor. Ancak bundan önce AKP Siirt İl Başkanlığı, 
              seçmenlerle iki tur görüşme gerçekleştirecek. 3 Kasım seçimindeki yüzde 
              17'lik oy oranını ideal bulmayan AKP yönetimi, 3 adayın tamamını 
              yenilemeyi de değerlendiriyor. İkinci ve üçüncü sıradaki adaylardan Öner 
              Gülyeşil ve Öner Ergenç 'in de ''ikna edilmeye çalışılacağı'' belirtildi. 
              YSK'nin takvimine göre, yenilenen seçimde adaylıktan çekilmek için 31 Ocak 
              tarihi son gün olarak tanındı. Adaylıktan çekilecek AKP'lilerin 
              dilekçelerini 31 Ocak akşamında vermesi bekleniyor. 
              Genel merkezdeki toplantılarda birçok bakandan yakınan milletvekillerinin 
              ''memnun oldukları'' kabine üyeleri ise Başbakan Yardımcısı Abdüllatif 
              Şener ile Bayındırlık ve İskân Bakanı Zeki Ergezen oldu. 
              Erdoğan'ın Siirt'ten seçilmesi durumunda, mazbatasını almasının ardından 
              bir hafta içinde Başbakan Abdullah Gül 'ün istifasını Çankaya Köşkü'ne 
              sunması hesaplanıyor. Bu olasılıkta, AKP 50 gün sonra 59. hükümetin 
              kurulmasını bekliyor. 
              'Suya sabuna dokunmayın' 
              ANKA'nın haberine göre de Erdoğan'ın talimatı üzerine parti yönetimi 
              milletvekillerini, Meclis Genel Kurulu'ndaki konuşmalarında gerilimi 
              arttıracak ''Suya sabuna dokunan açıklamalardan kaçınmaları'' uyarısında 
              bulundu. Erdoğan'ın milletvekilleriyle Irak konusunu da değerlendirirken 
              barış girişimlerine önemli ölçüde değindiği, ancak savaşın 
              kaçınılmazlığıyla ilgili mesajlar verdiği öğrenildi. 
        
        
        Cumhurbaşkanı atamalarda devre dışı bırakılacak, bürokrata yargı yolu 
              kapanacak 
              Kamuda AKP 'düzeni' 
              Kamu yönetiminin kendine göre biçimlendirmeye çalışan AKP hükümeti 
              kadrolaşmasının önündeki engelleri aşmak için kamu yönetimi taslağı 
              hazırladı.Kamu Yönetimi Reformu ismiyle hazırlanan taslağa göre, genel 
              müdürlükler tasfiye edilecek, danışman firmalara başvurularak 
              kırtasiyecilik azaltılmaya çalışılacak, Turizm, Çevre ve Kültür 
              bakanlıkları birleşecek. 
              EBRU TOKTAR 
              ANKARA - Göreve gelir gelmez ''hızlı kadrolaşma'' ile dikkat çeken AKP 
              hükümeti, kamu yönetimini de kendine göre biçimlendirecek. Bir yandan 
              ''ikili kararname'' düzeni getirerek Cumhurbaşkanı'nı atamalarda devre 
              dışı bırakmaya hazırlanan AKP yönetimi, yeni kamu yönetimi taslağında, 
              görevden alınan bürokratlara ''yargı yolunu'' kapatacak düzenlemeler 
              öngörüyor. Hükümet, ''Kamu Yönetimi Reformu'' adıyla yaptığı çalışmalarını 
              15 gün sonra yasa tasarısına dönüştürecek. 
              Devlet personel rejimi, yerel yönetimler reformu ve merkezi idare reformu 
              olmak üzere üç aşamadan oluşan proje ile tüm bakanlıklardaki ve kamu 
              kuruluşlarındaki genel müdürler tasfiye edilerek teke indirilecek. Farklı 
              alanlardan sorumlu genel müdür yardımcıları da başkanlık düzeyine 
              indirgenecek. Turizm, Çevre ve Kültür bakanlıklarının tek çatı altında 
              birleştirilmesi, her bir bakanlığın başkanlık düzeyinde temsil edilmesi 
              gündemde. 
              Başbakan yardımcıları Ertuğrul Yalçınbayır , Mehmet Ali Şahin , Devlet 
              Bakanı Beşir Atalay , İçişleri Bakanı Abdülkadir Aksu , Adalet Bakanı 
              Cemil Çiçek , Milli Eğitim Bakanı Erkan Mumcu ve Kültür Bakanı Hüseyin 
              Çelik 'ten oluşan komisyon, 15 gün sonra hazırladıkları reform tasarısını, 
              Bakanlar Kurulu'na sunacaklar. Danışman firmalardan görüş alınmasını 
              öngören çalışma, AKP'nin istediği bürokratları görevden almasına ilişkin 
              işlemleri de kolaylaştırmayı öngörüyor. Görevden alınan bürokratların 
              Danıştay kararıyla makamına geri dönmesini önleyecek düzenlemeleri de 
              kapsayan çalışmanın netleşen bölümleri şöyle: 
              - Genel müdürlükler tek genel müdürlük çatısı altında toplanacak. Genel 
              müdür yardımcıları, genel müdüre bağlı başkanlıklara dönüştürülecek. 
              - Başbakanlık'a bağlı 57 kurum, icracı bakanlıklara bağlanacak. 
              - Ekonomi yönetiminde görevli ve yetkili olan kuruluşlar, 6 ay içinde bir 
              bakanlık çatısı altında toplanacak. 
              - Kamu yönetiminde kırtasiyecilik ve bürokrasinin azaltılması gerekçesi 
              adı altında dışarıdan danışmanlık hizmeti de satın alınmasının yolu 
              açılacak. 
              - Alt düzey bürokratlara yetki devri olacak. 
              - Bir memurun bağlı olduğu kurumun dışında ''görevlendirilmesi'' 
              önlenecek. 
              - Sayıştay, kurumların verimli çalışıp çalışmadığını da denetleyecek. 
              - Tüm kamu kurumlarına performans kriterleri konulacak. Kuruluş amaçlarına 
              uygun olmayan çalışmalar yapanlar uyarılacak. Kamu kurumları, başarı 
              testine tabi tutulacak. Kurumlar, kuruluş strateji planlarını 
              hazırlayacak. 
              - Kamudaki üst düzey yöneticilerin göreve atanmaları, görevden alınmaları 
              ve özlük hakları için ayrı bir kanun çıkarılacak. Bürokratların haksız 
              uygulamalar karşısında Danıştay'a başvurması engellenecek. 
              - Yerel yönetimler güçlendirilecek. Valilikler bünyesinde Ekonomik ve 
              Sosyal Konsey gibi kent konseyleri oluşturulacak. 
              - İller arasındaki gelişmişlik farklılıkların giderilmesi amacıyla AB 
              istatistiki bölge düzeyleri dikkate alınarak illerde yeni hizmet bölge ve 
              birimleri oluşturulacak. 
        
        
        AKP'nin, kamu ihale yasası taslağı üzerindeki çalışmaları son aşamaya 
              geldi 
              'Duble yol' denetimden kaçırılıyor 
              AKP Genel Merkezi'nde oluşturulan komisyonun hazırladığı taslak, kamu 
              ihalelerinin bölünerek denetim dışı bırakılmasının yolunu açıyor. Taslağa 
              göre ihalelerin yerel gazetelerde de yayımlanması zorunlu hale getirilecek 
              ve ihale bedellerinde yüzde 20 artış yapılabilecek. 
              EMİNE KAPLAN 
              Kamu ihale yasası taslağı üzerindeki çalışmalarını sürdüren AKP 
              hükümeti, ''duble yol'' projesini yasa kapsamından çıkarıyor. İhalelerde 
              ''böl ve parçalama'' yönteminin yolu açılırken ''eşik değerin yüzde 40'ını 
              aşmayan'' yol yapımları yasa kapsamı dışında tutulacak. 
              AKP hükümeti, kamu ihale yasası taslağı üzerindeki çalışmalarında son 
              aşamaya geldi. AKP Genel Merkezi'nde oluşturulan komisyonun hazırladığı 
              taslakta şu değişiklikler öngörülüyor: 
              Kamu kurum ve kuruluşlarının, eşik değerin yüzde 40'ını aşmamak ve 
              yaklaşık maliyet bedelinin en az yüzde yirmisini kendi olanakları ile 
              gerçekleştirmek koşuluyla yaptıracakları kazı, dolgu, dekapaj, asfalt ve 
              beton yol kaplama ve yama işleri, demiryolu yapımında balast döşenmesi, 
              karayollarının sanat yapıları ve refüj işleri, su kanalizasyon, doğalgaz, 
              elektrik, telefon hattı, su işleri gibi mal ve hizmet alımları yasa 
              kapsamı dışında tutulacak. 
              Enerji, su ulaştırma, telekomünikasyon alanındaki kuruluşlarla bunlara 
              bağlı her türlü ortaklıkların petrol ve doğalgaz arama, sondaj, üretim ve 
              depolama faaliyetleri ile ilgili olarak yapacakları mal ve hizmet alımları 
              ile danışmanlık hizmetleri de yasadan istisna olacak. 
              Mal veya hizmet alımlarında ihale sonuçlanıncaya kadar maliyet bedelinin 
              gizli tutulması hükmü kaldırılacak. 
              Eşik değerleri aşan ya da altında kalan ihalelerin ilanı, Resmi 
              Gazete'nin yanı sıra ihalenin yapılacağı yerde çıkan gazetelerden birinde 
              de yayımlanacak. 
              Bayındırlık Bakanlığı Teşkilat Yasası ve İmar Yasası hükümlerine ilişkin 
              yapılacak ihalelerde sözleşmeleri, dokümanları hazırlama ve uygulamayı 
              yönlendirme yetkisi Kamu İhale Kurumu'ndan alınacak. 
              Haklarında kamu davası açılmasına karar verilen kamu çalışanlarının dava 
              sonuçlanıncaya kadar ilgili idarenin veya savcının istemi üzerine hâkim 
              kararıyla ihale işlerinde görevlendirilmeleri süreli veya süresiz olarak 
              sınırlandırılabilecek. Mevcut yasada, bu kapsamdaki kişilerin ihale 
              işlerinde görevlendirilmeleri yasaklanmıştı. 
              Anahtar teslimi götürü bedel teklifi alınarak ihale edilen yapım işleri 
              dışındaki işlerde, işin sözleşme bedeli aşılmak suretiyle 
              tamamlanabileceğinin anlaşılması halinde, sözleşmeye esas proje içinde 
              kalmak ve işi bitirip geçici kabule hazır hale getirmek koşullarıyla, 
              sözleşme bedelinin yüzde 20'sine kadar iş artışı yapılabilecek. 
              Belediyeye bağlı şirket ve ortaklıklar, kamu ihalelerine katılabilecek. 
        
        
        Dünya Ekonomik Forumu'nda Uluslararası Şeffaflık Enstitüsü'nün 2003 yılı 
              raporu okundu 
              Yolsuzluk raporunda Türk medyasına övgü 
              Davos'ta gündeme getirilen Uluslararası Şeffaflık Enstitüsü 2003 yılı 
              Küresel Yolsuzluk Raporu'na göre, Türk medyası yolsuzlukların ortaya 
              çıkarılmasında aktif bir şekilde çalışıyor. 
              Haber Merkezi- Davos'ta düzenlenen Dünya Ekonomik Forumu (WEF) 
              çerçevesinde yayımlanan Uluslararası Şeffaflık Enstitüsü 2003 yılı Küresel 
              Yolsuzluk Raporu'na göre, Türk medyası yolsuzlukların ortaya 
              çıkarılmasında aktif bir şekilde çalışıyor. Dünya Ekonomik Forumu'na 
              katılan siyasi liderlerin seçtikleri tek parola ''reform'' oldu. 
              Uluslararası Şeffaflık Enstitüsü raporunda, yolsuzluk olaylarından birinin 
              baştan sona canlı bir yayında yaklaşık 2 milyon kişi tarafından izlendiği 
              de ifade edildi. Türkiye'nin yolsuzluklarla mücadele ve zayıf kamu 
              yönetimine karşı ulusal bir strateji üzerinde çalıştığı ifade edilen 
              raporda, bu ulusal stratejinin siyasi partilerin seçim kampanyalarının 
              finansmanından siyasi bağışların açıklanmasına kadar yolsuzlukla 
              mücadeleyi öngören yeni düzenlemelerin olduğu kaydedildi. 
              Türkiye'nin uluslararası kuruluşların tavsiyesiyle yeni bir Kamu İhale 
              Yasası'nı hazırladığının hatırlatıldığı raporda, bu ihale yasasının IMF ve 
              Dünya Bankası kredilerinin ön şartı olduğu belirtildi. Raporda, eski ihale 
              sisteminin geleneksel olarak kamudan ihale alan müteahhitlerin ihale 
              bedelinin yüzde 15'ine kadar siyasi partilere bağış yapmalarına imkân 
              tanıdığı da hatırlatıldı. 
              Dünya Ekonomik Forumu'na katılan siyasi liderlerin, dünya ekonomisini 
              yeniden canlandırmak ve büyümenin üç ana motoru ABD, Avrupa ve Japonya'yı 
              harekete geçirmek için seçtikleri tek parola ''reform'' oldu. 
              Gündem global büyüme 
              Global politika ve ekonomi liderlerinin katılımıyla süren WEF'nin hafta 
              sonu toplantılarının ana gündem maddesini, global büyüme ve buna dönük 
              bölgesel çözüm önerileri oluşturdu. Global büyümenin sağlam bir zemine 
              oturtulmasının, her bölgenin üzerine düşen ekonomik reformları hayata 
              geçirmesiyle mümkün olacağını vurgulayan Almanya Maliye Bakanı Caio 
              Koch-Weser , Avrupa'da yapısal, ABD'de şirketler, Japonya'da ise 
              bankacılıkla ilgili reformlara ihtiyaç olduğunu kaydetti. 
              ''Harekete geçmeye ihtiyacımız var'' diyen Weser'in Fransız meslektaşı 
              Francis Mer , reformsal yavaşlığın olumlu bir sinyal olarak 
              algılanmadığını inkâr edemeyeceklerini ifade ederken ''Ancak geleceğe 
              karşı bir sorumluluğumuz var, birlikte hareket etmemiz gerektiğini 
              düşünüyorum'' yorumunu yaptı.ABD Ticaret Bakanı Donald Evans ise geleceğe 
              dönük güven mesajı verdi. Temel göstergelerin çok güçlü olduğunu kaydeden 
              Evans, yıllardır düşük enflasyon kaydedilen ABD'de, faiz oranlarının da 30 
              yılın en düşük seviyelerinde seyrettiğine işaret etti. 
        
        
        Fausto Zonaro 'nun, müzelerden ve özel koleksiyonlardan derlenen 
              yapıtları, Kâzım Taşkent Sanat Galerisi'nde 
              ıstanbul'da bir saray ressamı 
              Osmanlı saray ressamı Fausto Zonaro'nun kimliğinde, sıradan bir 
              oryantalist ressamda bulamayacağımız intim ilişkiler, yerel kültürle 
              bağdaşan boyutlar gizlidir. Sergi salonunu dolduran resimler, Osmanlı 
              yaşamına dışardan değil, içerden bakan bir gözlemcinin, ayrıntılarda 
              kendini açığa vuran bir ''teşrih'' ustasının ürünleri. 
              KAYA ÖZSEZGİN 
              Başında kırmızı fesi, göğsünde Osmanlı nişanlarıyla resmi üniforması 
              içinde gösteren otoportresi, Zonaro 'nun (1854-1929) İstanbul'a 
              geldikten kısa bir süre sonra, savaş konulu bir tablosunun padişah II. 
              Abdülhamid 'e takdimini izleyen yıllarda yapılmış olmalı. Onu olağan 
              gündelik giysileri içinde gösteren başka otoportreleri de var. Gerek bu 
              otoportreler, gerekse aynı yıllarda çekilmiş özel yaşamını yansıtan 
              fotoğraflardan, Edmondo de Amicis' in Doğu yaşamını anlattığı romanından 
              esinlenerek oryantalist akımın peşi sıra Osmanlı başkentine gelen ve on 
              yılı aşkın süre İstanbul'da kalarak yörenin doğasını ve yaşamını 
              tuvallerine aktaran Zonaro'nun, bu yaşama uyum sağlamakta zorlanmadığı 
              izlenimini edinmek mümkün. Bir tür Pierre Loti görüntüsü var bu 
              fotoğraflarda ve resimlerde. 
              Sisli perde aralanıyor... 
              İtalyan Kültür Merkezi'nin de desteğiyle, Zonaro uzmanı Erol Makzume 
              'nin İtalya'daki müzelerden ve aile koleksiyonundan, Türkiye'deki 
              özel koleksiyonlardan derleyerek getirdiği resimler ve belgeler, bugüne 
              kadar sisli bir perdenin gerisinde kalan, koleksiyonların kapalı dünyası 
              içinde bulanık bir kimlikle kendini gösteren bu renkli maceraperest 
              ressamın, özellikle Osmanlı'nın dağılma yıllarına denk düşen yaşamıyla, 
              Batılılaşma dönemi Türk sanatı açısından kültürel bir gösterge niteliği 
              taşıdığını açıklıkla ortaya koyuyor. 
              II. Abdülhamid 'in tahttan düşürülmesi ve Meşrutiyet döneminin 
              karmaşık siyasal olayları, Zonaro'nun ikbaline gölge düşürmemiş olsaydı, 
              kendisine tahsis edilen Akaretler'deki konağında kalmaya devam edecek 
              miydi? Aynı zamanda bir küskünlüğü de dışavurduğu kuşku götürmeyen bu 
              ayrılışın arkasında, başkaca ne gibi etkenler rol oynamıştı? Henüz 
              piyasaya çıkmayan Erol Makzume-Osman Öndeş ikilisinin kitabında, bu konuya 
              ilişkin ayrıntılar vardır sanırım. 
              Dönemin liderleriyle ilişkisi 
              Aile koleksiyonundan alınan bir fotoğrafta, Zonaro'yu, sıradan bir 
              ortamda, etrafını çevirenlerin meraklı bakışları altında, boya kutusu ve 
              sehpası önünde, herhangi bir Osmanlı ressamını anımsatacak davranışlar 
              içinde görüyoruz. Mahmut Şevket ve Enver Paşa portreleri, dönemin siyasi 
              liderleriyle yakından dostluk kurduğu izlenimini güçlendiriyor. Aile 
              bireylerini konu alan portreler de, Osmanlı yaşam gelenekleriyle 
              bütünleşmenin somut işaretleriyle dolu. Bütün bunlar, o dönemin 
              Batılılaşma kültürüne Zonaro imajının bire bir yansımış olduğuna ilişkin 
              diğer göstergeler. Buradan şöyle bir sonuca gitmek yanlış olmayacaktır: 
              Osmanlı saray ressamı Fausto Zonaro'nun kimliğinde, sıradan bir 
              oryantalist ressamda bulamayacağımız intim ilişkiler, yerel kültürle 
              bağdaşan boyutlar gizlidir. Sergi salonunu dolduran resimler, Osmanlı 
              yaşamına dışardan değil, içerden bakan bir gözlemcinin, ayrıntılarda 
              kendini açığa vuran bir ''teşrih'' ustasının ürünleri. 
              Tazeliğini yitirmemiş tablolar 
              Koleksiyonlardan sergiye aktarılan resimler, döneminin entelektüel sanat 
              akımlarıyla fazla ilgilenmemiş, akademik vizyona bağlı kalmayı tercih 
              etmiş bir sanatçı örneği karşısında bulunduğumuzu kanıtlıyor. Kimi yerde 
              izlenimci resme atıflar seziliyor olsa da bunlar, örneğin Halil Paşa 
              'da tanık olduğumuz boyutlardan daha ileri gitmiyor. Buna karşılık, 
              10 Muharrem tablosunda -tam anlamıyla bir kompozisyondur bu- ışık gölge 
              etkilerini kullanımda özgün bir çizgiyi yakalamış olduğu da 
              saptanabiliyor. İtalya'ya döndükten sonra yaptığı birkaç peyzaj ve 
              özellikle de pastel otoportreler, bu özgünlüğü başka açılardan 
              kanıtlayabiliyor. Bugün de tazeliğini yitirmemiş olan boya efektleri, 
              desen kadar boya tekniğinde ve renkçilikte de, Zonaro'nun gerçek bir 
              akademisyen kimliği taşımış olduğunun belgeleri. 
              Özel koleksiyoncular, böyle bir sergi söz konusu olduğunda, ellerindeki 
              parçaları vermekte, zaman zaman kıskanç davranırlar. Ulaşılabilenler 
              kazanç sayılsa da, sergiye bu nedenle giremeyen resimlerin varlığı, biraz 
              düşündürücü. Dolmabahçe koleksiyonunda bulunan Zonaro'lar ve bu arada 
              Ankara Resim-Heykel Müzesi'nde, her görüşümde beni etkilemiş olan koltukta 
              oturan genç kadın portresi, bu sergide yer almıyor. Oysa onların da 
              bulunması, serginin anlamına güç katmış olacaktı. 
              2004, doğumunun 150. yılı 
              Fausto Zonaro sergisiyle Yapı Kredi Kültür Sanat Yayıncılık, daha önce 
              düzenlemiş olduğu Bellini 'nin Fatih portresi sergisinden sonra, 
              önemli bir kültür hizmetine daha imzasını atmış oluyor. Önümüzdeki 2004 
              yılı, Zonaro'nun doğumunun 150. yıldönümüdür. Sergi kataloğunda 
              belirtildiğine göre, bu nedenle İtalyan Kültür Merkezi'nin İtalya'da 
              yayımlayacağı bir kitap, Zonaro'nun çalışmalarından habersiz olan birçok 
              İtalyan'a, onu tanıma olanağı yaratacak. Demek ki kendi ülkesinin 
              yurttaşları bile, Zonaro'yu, belki bizim onu tanıdığımız ya da şimdi bu 
              sergiyle daha etraflı tanıyabildiğimiz ölçüde tanımıyor. 
              Sanat literatürüne yeterince yansımış bir sanatçı olmayabilir Zonaro; 
              örneklerine ya da benzerlerine, Batı sanatı içinde de rastlıyoruz. Ama hiç 
              değilse, çağdaşlaşma dönemi sanatımız açısından, Zonaro'yu bu sergi 
              nedeniyle gündeme getirme fırsatını yakalamış olduğumuz için mutlu 
              saymalıyız kendimizi. 
              
              
        
        
