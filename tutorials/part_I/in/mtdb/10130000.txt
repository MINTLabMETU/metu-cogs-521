                       
        
        
                
             haber
                   
              Bilim Üretme Gereksinimi Varken... 
              Prof. Dr. Osman İNCİ Trakya Üniversitesi Rektörü 
              Y azımı dünkü kaldığı yerden sürdürüyorum. Kendilerini ''ideolojik 
              politika'' uygulamaya adayanlar, iktidara geldiklerinde ellerini hemen 
              üniversitelerin içine sokarlar, her defasında af çıkarırlar, kendi 
              ideolojilerine yakın olanları akademisyenliğe başlatıp, akademisyen olan 
              yandaşlarını yönetime getirirler. Oysa üniversitelerimiz bilimsel 
              ölçütlere göre yönetilme, araştırma, öğrenim ve eğitim kalitesini hızla 
              yükseltme, uluslararası platformda saygın yer alma, akademik değerlendirme 
              ve kalite kontrol, sürekli kalite iyileştirme gibi gerçek sorunlarla ciddi 
              olarak uğraşıyor, önemli yol alındı. 
              Bilim adamının en önemli görevleri; araştırma, eğitim-öğretim, hizmetin 
              yanı sıra teknolojiyi toplumsal yarara dönüştürmektir. Bilim ve teknoloji 
              ile gelişmenin ve değişimin önünü açmaktır. Bilimsel üretim ve 
              verimliliğin artışı ile başlayan bilimsel gelişimi etkileyen faktörlerden 
              en önemlileri ekonomi, teknoloji ve eğitimdir. Bilimsel bilgide ve 
              araştırmalarda ilerleme kaydedebilmek, yeni ve ileri teknolojinin takibini 
              gerekli kılmaktadır. Ülke kalkınmasında büyük önemi olan bilimin 
              gelişmesinde, yeni ve ileri teknolojilere ayak uydurabilen, özgür, 
              koşullandırılmamış, eleştirel düşünebilen beyinlere gereksinim olacaktır. 
              Teknolojik gelişmeleri izlemekte kaynaklar yetersiz kalırsa ve yeniliklere 
              açık bireyler yetiştirilmezse bilimin gelişimi yavaş ve dar kapsamlı 
              kalacaktır. Başlı başına bir güç odağı durumuna gelen bilim; bilgi üretme, 
              bilgi üretenleri yetiştirme, bilgiyi kullanma, bilgi ve bulguları 
              toplumsallaştırma aşamalarında ise eğitimi esas alır. 
              Ülkemizde bilim üretmeye şiddetle gereksinim var. Hükümetin Acil Eylem 
              Planı'na göre ülkemizde 53'ü devlet, 23'ü vakıf olmak üzere halen 76 
              üniversite bulunuyor. Bu üniversitelerin bazıları 60 bini aşan öğrenci 
              sayısı ile hantallaşmış bir görüntü veriyor. İstanbul, Marmara, Gazi ve 
              Selçuk üniversiteleri, her biri 60-70 biner civarında öğrencisi olarak 
              üniversiteler arasında başı çekiyorlar. Plana göre nitelikli (kaliteli) 
              bir eğitim ve yönetim için optimum öğrenci rakamının 20 bin dolayında 
              olması gerekiyor. Bu çerçevede, söz konusu üniversitelerin bölünmek 
              suretiyle her birinin en az 2 üniversiteye dönüştürülmesi öngörülüyor. 
              Hükümet 20 bin rakamına hangi bilimsel araştırma ile ulaşmıştır? Gelişmiş 
              ülkelerin en önemli özelliği; optimum değerlere, inceleme ve araştırma 
              yaparak ulaşmaları, uygulamayı bu araştırma sonuçları uyarınca hayata 
              geçirmeleridir. 
              Acil Eylem Planı ile bazı illerdeki yükseköğretim kurumlarının da 
              üniversiteye dönüştürülmesi amaçlanıyor. Bu illerde birer tabela 
              değişikliği ve rektör tayini ile mevcut durumun üniversite haline 
              getirilebileceği, bunun da bir ek maliyet yaratmayacağı ifade ediliyor. Bu 
              şekilde kamu maliyesine herhangi bir yük getirilmeksizin devlet 
              üniversitesi sayısının 53'ten 70'e çıkarılabileceği vurgulanıyor. Halen 
              ülkemizde 2001-2002 akademik yılı içinde toplam 9529 profesör, 5576 
              doçent, 11.420 yardımcı doçent görev yapmaktadır. Bütün bilim adamları 
              biliyorlar ki, kaliteli eğitim verecek bir öğretim üyesinin yetiştirilme 
              süresi, yüksek lisans ve doktora eğitimi dahil olmak üzere en az 15 
              yıldır. Kurulacak yeni üniversitelerin eğitim-öğretime nitelik getirmek 
              amacını taşıması, bu ülkenin geleceğe emin adımlar atmasını sağlayacaktır. 
              Yakın geçmişte bu sayıyı arttırmaya yönelik palyatif tedbirlerin 
              sonuçlarını aşmak için çok uğraştık. Atanma ve yükseltmelerde uluslararası 
              standartlar getirildi. Bunlardan asla geri adım atılmaz. Niceliklere bağlı 
              göreceli iyileştirme süreçleri yerini nitelik ve akreditasyona bırakıyor. 
              Bilimsel bilgiye dayalı uygulamalar zor da olsa hayata geçiriliyor. 
              Standartlarla atama ve yükseltmeler başladı. Üniversitelerin eksikliği 
              olduğu tartışılmaz. Ancak bilimsel gelişme laiklik olmadan olmaz. Bilimsel 
              özgürlük ancak laiklik ilkesi korunduğu sürece olanaklıdır. 
              Son günlerde gündeme gelen öğrenci affı oldukça duyarlı (hassas) bir 
              konudur. Üniversitelerin Disiplin Yönetmeliği uyarınca eğitimden uzaklaşan 
              öğrencilerin tekrar eğitime geri dönmeleri, üniversite iklimini, öğretim 
              ortamını bozmanın ötesinde çalışkan, başarılı öğrencilere karşı, kanun ile 
              yapılacak haksızlıktır . Parlamento, üniversitelere ve eğitim-öğretime bu 
              tür müdahalelerden ne zaman vazgeçecek? Kurmaya çalıştığımız bilimsel 
              yönetim süreçlerine lütfen katkı sağlayınız. 17 Ağustos 1983 ve 22 Haziran 
              2000 arasında 10 kez Öğrenci Affı Kanunu çıkmıştır. Bunlardan yararlanıp 
              dönenler hakkında Meclis'in elinde acaba somut bilgi ve bulgular var 
              mıdır? Son af ile üniversitelere adeta darbe yapılmıştır. Bölücü terör 
              suçu ile mahkûm olan, 2013'te tahliye olup, 40 yaşında üniversiteye dönüp 
              eğitime başlama hakkı kazanan bir kişiyi biz nasıl doktor yetiştireceğiz? 
              Ayrıca af, sihirbaz örtüleri gibi oluyor, altından ne çıkacağı hiç 
              bilinmiyor. Hiçbir çağdaş ülke ve toplumda öğrenci affı kavram olarak dahi 
              yoktur. 
              Önümüzdeki günlerde kapımızda bir savaşla karşı karşıyayız. Ümit ederiz ki 
              stratejik olarak çok önemli coğrafyamızda savaş çıkmasın. İkinci Dünya 
              Savaşı'ndaki gibi kimsenin burnu kanamadan atlatalım. Yaşadığımız süreç 
              çok önemli. Türkiye Cumhuriyeti benim tanık olduğum en zor günlerini 
              geçiriyor. Ulusal güçler ortak değerlerde tek yürek olarak birleşmek 
              zorundadır. 
              Not: Cumhuriyet 'e çifte üzüntümü sunuyorum. 30 Kasım'da son sayfada 
              Eğitim Fakültesi ve 25 Aralık'ta 4. sayfadaki soruşturmalar ile ilgili 
              haberlerde kurumumuzdan hiç bilgi alınmamıştır. Doğrulatma gereksinimi 
              duymadan gerçeğe aykırı haber yapılmıştır. Trakya Üniversitesi onurlu bir 
              kurumdur. 
        
        
              Seçim Üzerine Değerlendirme... 
              E rteleme hareketi seçimleri 6 ay ya da 9 ay erteleyebilirdi. Seçimin 
              ertelenmesi ulusalcı güçleri yeniden düşünmeye yöneltecekti. Belki yine 
              kurulan komplo işleyebilir, Ecevit hükümeti devrilebilirdi. Ama, bu 
              hareket halkı yeniden düşündürür, partileri rasyonel ve ulusalcı konuma 
              çekerdi. 
              Dr. Alev COŞKUN Siyaset Bilimi ve Kamu Yönetimi Öğretim Üyesi 
              3 Kasım seçimlerinin sonuçları üzerinde sayısal ve siyasal birçok 
              çözümleme (analiz) yapıldı. Aslında, bu seçimin sonuçları o derece çarpıcı 
              ki, onun anlamı üzerinde aynı 1950 seçimlerinde olduğu gibi yıllarca 
              durulacak, çok yazı yazılacaktır. Geleceğin tarihçi ve siyaset bilimcileri 
              için duygusal öğelerden arınmış bir değerlendirme yapılması gerektiğine 
              inanıyoruz. Bu değerlendirmeyi dört temel noktada yapacağız: 1) Seçim 
              kararının değerlendirilmesi, 2) Seçim sonuçlarının anlamı, 3) Geleceğe 
              dönük düşünceler, 4) CHP'nin bu seçimlerdeki durumu. 
              Seçim kararı 
              57. hükümeti oluşturan koalisyon partilerinin erken seçim kararı alıp bu 
              kararı Meclis'teki çoğunluklarıyla onaylatmaları, aslında tek sözcükle bir 
              siyasal intihardı . 
              Uzun bir süre, ''Sakın seçim lafı etmeyin, ekonomi yeni düzeliyor, sonra 
              bozulur'' düşüncesi egemendi. Ama 2002 Mayıs ayında, Kemal Derviş 
              ''belirsizlik ortamından'' söz ederek ''erken seçimin ekonomiye zararı 
              olmayacağını'' belirtti ve erken seçimi gündemin baş sırasına oturttu. Bu 
              açıklamanın, Derviş'in ABD gezisinin dönüşünde yapılması siyasal yaşamı 
              tetikledi. Hemen arkasından DSP'nin parçalanması ve Ecevit hükümetini 
              devirme operasyonu geldi. 
              Başbakan Yardımcısı, MHP lideri Bahçeli , bir siyasal gizli düzenle 
              (komplo) karşılaştığını sanarak seçimlerin 3 Kasım 2002 tarihinde 
              yapılmasını istedi. Bu bir meydan okumaydı. ANAP Başkanı Yılmaz da bu 
              meydan okumaya olumlu yanıt verdi. DYP lideri Çiller ise muhalefette 
              olmanın, partisine büyük olanaklar sağlayacağını düşünerek bu izlencede 
              hemen yerini aldı. 
              Sadece Başbakan Ecevit birikmiş deneyimleriyle seçimlerin erkene 
              alınmasını doğru bulmuyor, ekonomik kararların ürünlerini yeni vermeye 
              başladığını belirterek seçimlerin en erken 2003'te yapılmasını istiyordu. 
              Oysa, son altı aydır yayımlanan tüm kamuoyu yoklamaları AKP'nin 
              seçimlerden birinci parti olarak çıkacağını, koalisyon partilerinin baraja 
              takılacağını gösteriyordu. Bu iki liderin bu göstergeleri ciddiye almayıp 
              efelenme ve delikanlılık tavırlarıyla erken seçim istemeleri en hafif 
              deyimiyle aymazlıktır, siyasal öngörüsüzlüktür . 
              Oysa, siyaset önünü görme yetisi, ilerisini planlama sanatıdır. Bu iki 
              liderin iki ay sonrasını bile görememeleri, onların lider olmadığının da 
              göstergesiydi. Bir ülke düşününüz ki, orada Kasım 2000, Şubat 2001 gibi 
              birbirine yakın tarihlerde üst üste şok etkisi yaratıcı ekonomik krizler 
              yaşanıyor. Bankalar batıyor, batan bankalardan 40 milyar dolar 
              hortumlanıyor. Kimin eli kimin cebinde belli değil... Medya 
              güvenirliliğini yitirmiş... Milletvekilleri halkın içine çıkamıyor. 
              İşyerleri kapanıyor, 2 milyondan fazla çalışan işini kaybediyor. Reel 
              ekonomi büyük sarsıntı geçiriyor. Yoksulluk halkı vuruyor. Dolar bir 
              gecede 600 bin TL'den 1 milyon 300 bin TL'ye çıkıyor. Herkes varlığını bir 
              gecede yarı yarıya kaybediyor, herkes yoksullaşıyor. 
              Bu ağır ekonomik koşullar karşısında IMF'ye başvuran 57. hükümet, 
              öngörülen acı reçeteleri uygulamaya başlıyor. Ağır ekonomik koşullar 
              durgunluk yaratıyor. Sıfır hatta eksi kalkınma yaşanıyor. Milli gelir 
              dağılımındaki adaletsizlik sürüyor. Ama, uygulanan ekonomik program yavaş 
              yavaş ekonomiyi rayına oturtmak üzeredir. Ancak, reçetedeki ilaçların acı 
              tadı henüz halkın damağından silinmemiştir. Ekonomi belki 2003 sonunda ya 
              da 2004'te daha iyi olacaktır. 
              Sanki yukarıda özetlediğimiz durum yaşanmıyor. Siyasal iktidarın, 
              karşılıklı efelenme ve çalımları yüzünden her şeyi unutuyor. Meclis'te 
              çoğunluğun elleri kalkıyor ve kendi iradeleriyle seçimlere gidiyor... 
              Bunun anlamı nedir? En basit ve en hafif sözcükle ''basiretsizlik'', 
              aymazlık, aptallık ... 
              Bahçeli önünü göremeden kabadayılık yapmıştır. Yılmaz, siyasal düzenler 
              içersinde kendi kazdığı kuyuya düşmüştür. Zaten hiçbir siyasal öngörüsü 
              olmadığı, buna karşın siyasal ihtirasla yanıp tutuştuğu Erbakan 'ı 
              kayıtsız koşulsuz başbakan yapmasından belli olan Çiller de bunlara 
              Meclis'te destek vermiştir. Böylece Bahçeli, Yılmaz ve Çiller üçlüsü 
              siyasal iktidarı altın tepsi içinde AKP lideri Tayyip Erdoğan 'a 
              sunmuştur. Böylece, kendi siyasal intiharlarının kararını vererek siyasal 
              yaşamdan silinmişlerdir. 
              Seçim kararının alınmasından sonra, Türkiye'de erken seçimin ne getirip ne 
              götüreceğine ilişkin tartışmalar da sürmeye başladı. 
              Küskünler hareketi 
              Bu noktada yaşanan ve dikkatle üzerinde durulması gereken çelişkili bir 
              duruma da burada parmak basmak gerekiyor. 
              Seçim sonuçlarını gösteren kamuoyu anketleri seçimlerden aylarca önce 
              yayımlanıp herkesin bilgisine sunulduğu halde, devletin çeşitli organları 
              bile bile seçimlerin bir an önce yapılması yönünde tavır aldılar. 
              Oldubittiye getirilerek alınan seçim kararının şoku geçince ayılan ve 
              ''küskünler'' olarak adlandırılan bütün partilerden oluşan bir grup 
              milletvekili geriye dönüş yapmak istedi. Seçim Yasası ve Partiler 
              Yasası'nın adaletsiz ve hukuk dışı yönlerinin düzeltilmesi için girişimler 
              başlattılar. 
              Bu noktada, sanki bir düğmeye basıldı. Bütün yazılı ve görsel basın bu 
              geri dönüşe büyük tepki gösterdi. Bu hareket çok büyük bir ''siyasal 
              ahlaksızlık, utanç verici bir durum'' olarak nitelendirildi. Sayın 
              Cumhurbaşkanı da seçim kararından geri dönüşü uygun bulmadığını yansıtan 
              bir açıklama yaptı ya da öyle anlaşıldı. Oysa, nasıl günlük olaylarda 
              yanlışlardan geriye dönülebilirse, şirketler, kurumlar, siyasal partiler 
              hatalı kararlarından geriye dönebiliyorsa Meclis'teki milletvekillerine de 
              bu olanak tanınabilirdi. Bundan dolayı kıyamet de kopmazdı. Bütün basın bu 
              milletvekillerinin bu hareketine bir ''linç'' olayı gibi yüklendi. Sadece 
              Cumhuriyet bu konuda yansız ve soğukkanlı tavır aldı. Cumhuriyet'in 
              başyazısında aynen şöyle deniliyor: 
              ''Seçim Yasası'ndaki yüzde 10 barajı da 12 Eylül mirasıdır; ancak partiler 
              halktan koparak bölündükçe bir başka tehlike daha ortaya çıkmıştır. 3 
              Kasım'da çoğu parti barajın altında kalırsa bu kez de sandıktan seçmenin 
              iradesine ters bir sonuç çıkabilir; meşruiyet tartışması gündeme 
              gelebilir.'' 
              Cumhuriyet'in başyazısında koalisyonun en büyük partisini parçalayarak 
              ülkeyi erken seçime sürükleyen garip senaryonun açıklamasının 
              yapılamadığı, olumsuzluğun körüklendiği belirtilerek küskünler hareketi ve 
              seçimlerin ertelenmesi konusunda şöyle söyleniyordu: 
              ''3 Kasım'da yapılacak erken seçimin ertelenmesinin daha büyük sakıncalara 
              yol açacağını düşünenler, küskünler hareketini kıyasıya eleştiriyorlar; 
              Ancak olayın bir de öteki yüzü var. Küskünlerin başını çektiği eylem 
              yalnız 3 Kasım seçimlerini makul bir tarihe erteletmek çerçevesinde kalmaz 
              da, seçim ve siyasal partiler yasalarını da değiştirmek amacını taşıyan 
              bir reform hareketine dönüşürse ne olacaktır. 
              Türkiye gerilimli bir sürecin dayatmalarıyla hızlı bir dönüşüme doğru yol 
              almaktadır; bunun yöntemlerini bugünden kestirmek kolay değil.'' 
              (Cumhuriyet, 16 Eylül 2002) 
              Bu başyazıdan hemen üç gün önce bu konulara değinen yazısının başlığını 
              İlhan Selçuk, ''Erken Seçim Değil, Seçimsizlik'' koymuştu. (Cumhuriyet 13 
              Eylül 2002) 
              İlhan Selçuk şunları söylüyordu: 
              ''... seçime gidiş olmadık bir senaryo ile tezgâhlandı; herkesin parmağı 
              ağzında kaldı. DSP'yi nasıl parçaladılar? Kim tezgâhladı bu işi? Düğmeye 
              kim bastı? 
              ... Gündeme bir dizi ilginç parti girdi. En başta Takıyye Partisi!.. Tam 
              bir soru işareti!.. Geçmişte hiçbir sınavı yok!.. Ama tek başına iktidar 
              adayı!.. 
              ... Seçim ve savaş; iç içe, kucak kucağa, soluk soluğa!.. Sanki ikisinin 
              takvim yapraklarını iskambil kâğıtları gibi birbirine karıştırmak isteyen 
              bir el var!.. 
              ... Seçimde halkın önüne konan oy pusulaları insan kıyımının listeleridir. 
        
        
              ... Yüzde 10 barajının altında kalacak partilerin oylarının tümden boşa 
              gitmesi, halkın iradesini hiçleyip Meclis'e olmadık sonuçları taşıyacak!.. 
              Seçmenin attığı oy, isteğinin dışında ve amacının tersine kullanılacak.'' 
              Sanki bugünler açıklıkla dile getirilmiş. Ama seçimlerin ertelenmesini 
              istemeyen güçler bir koro halinde bağırıyorlardı. Bağıranların başında ise 
              sanki seçimin sonucunda iktidara ulaşacakmış gibi davranan Baykal 
              geliyordu. 
              Erteleme hareketi seçimleri 6 ay ya da 9 ay erteleyebilirdi. Seçimin 
              ertelenmesi ulusalcı güçleri yeniden düşünmeye yöneltecekti. Belki yine 
              kurulan komplo işleyebilir, Ecevit hükümeti devrilebilirdi. Ama, bu 
              hareket halkı yeniden düşündürür, partileri rasyonel ve ulusalcı konuma 
              çekerdi. 
              Bu erteleme, parti liderlerinin koltuk düşkünlüğü nedeniyle bir türlü ele 
              alamadıkları Seçim Yasası ve Partiler Yasası'nın ele alınmasını, sakıncalı 
              ve adaletsiz maddelerinin düzene sokulmasını, yüzde 10 barajının da yüzde 
              5'lere düşürülmesini sağlayabilirdi. Parti liderlerinin oligarşik 
              despotluğuna son verilebilir, listelerin düzenlenmesinde demokratik ve 
              katılımcı işlevler getirilebilirdi. 
              Çoğu siyasal değişimler, koşulların zorlamasıyla gerçekleşir, bu erteleme 
              de böylece olumlu sonuçları yaratabilirdi. Ama, sanki bir merkezden işaret 
              alınmış gibi bu milletvekillerine linç derecesinde saldırıldı. Devletin 
              katmanları da erteleme için olumlu bir girişimde bulunmadılar. Yarınki 
              yazımda, seçim sonuçları ve geleceğe dönük düşünceler üzerinde 
              durulacaktır.. 
        
        
              100'den fazla savaş çıktı 
              Dünyada değişmeyen tek şey Amerikan emperyalizmi 
              ABD'nin vazgeçemediği emperyalist tutumu, dünyadaki yeraltı ve yerüstü 
              zenginliklerine göz dikmesi 1800'lerin başından günümüze 100'den fazla 
              savaşa neden oldu. Savaşlarda milyonlarca kişi öldü. 
              GÜRSU KUNT 
              ABD'nin, önce tüm Amerika kıtasına sahip olmayı amaçlaması, 
              ardından dünya üzerindeki en büyük güçlerden Sovyetler Birliği'yle ''hür 
              dünyayı savunma'' gerekçesiyle mücadelesi ve dünyadaki yeraltı, yer üstü 
              zenginliklerini elde etme isteği 1800'lerin sonundan bugüne kadar 100'den 
              fazla savaşa neden oldu. 
              ABD şimdi de dileğine ulaşmak için düşmanı ilan ettiği radikal İslami 
              terörü gerekçe göstererek yeni savaşlara hazırlanıyor. 
              Amerikan politikası üzerine çalışmalarıyla tanınan Akdeniz Üniversitesi 
              Atatürk İlkeleri ve İnkılapları Araştırma Merkezi Müdürü Prof. İsrafil 
              Kurtcephe , ABD'nin sıcak savaşlara katılarak, istihbarat örgütleri 
              aracılığıyla askeri darbeler düzenleyerek, bazı bölgelerde de kültürel ve 
              siyasi nüfusu ele geçirerek yönetimlerde egemen hale geldiğini belirtti. 
              Sömürgeci ülke 
              ABD'nin 1945- 1990 yılları arasında sömürge alanlarını genişlettiğini ve 
              milyonlarca kişinin ölümüne, sakat kalmasına, açlıktan yaşamını 
              yitirmesine yol açtığını vurgulayan Kurtcephe, 1800'lerin sonundan bugüne 
              kadar ABD'nin 100'den fazla ülkeye müdahale ettiğini söyledi. 
              ''Amerika Amerikalılarındır'' söyleminden hareketle tüm kıtayı sömürge 
              haline getirmek amacıyla Orta Amerika'nın hedef alınmasıyla başlayan 
              müdahale sürecini Kurtcephe şöyle değerlendirdi: 
              ''ABD Orta Amerika'da hem askerini hem de parasını kullandı. 19. yüzyılın 
              ikinci yarısından itibaren de Filipinleri İspanya'dan satın alarak 
              Japonya, Çin ve çevre ülkeleri ele geçirmek amacıyla, emperyalist yollara 
              başvurdu. 1920-1941 arasında iyice büyüyerek dünyanın en önemli 
              emperyalist gücü haline geldi. 1945 ise insanlık tarihinin benzeri belki 
              bir daha görülmeyecek bir vahşete sahne oldu ve ABD atom bombası 
              kullanarak binlerce insanın ölümüne neden oldu. ABD bundan sonra, 
              Sovyetler Birliği karşısında 'hür dünyayı savunma' gibi masum bir 
              gerekçenin arkasına sığınarak dünyanın büyük bölümüne karşı sömürü 
              politikası izledi. Bunun ardından dünyanın zengin yeraltı ve yer üstü 
              kaynaklarını kontrol altına almak isteyen ABD, bu amaçla da her türlü yola 
              başvurdu.'' 
              Yeni düşman 
              Sovyet Birliği'nin dağılmasının ardından ABD'nin dünyanın tek patronu 
              haline geldiğini ve 1990'dan sonra etkinliğini korumak için Amerikan 
              hükümetine hizmet eden bilim adamları aracılığıyla yeni bir politika 
              geliştirdiğini anlatan Kurtcephe, ''Siyasi ve askeri varlığını meşru 
              göstermek ve sömürüsünü gizlemek isteyen ABD, kendisine radikal, İslami 
              terörü yeni düşman olarak seçti. 1988'den itibaren kendi desteğiyle 
              iktidara gelen Taleban güçlerinin yönettiği Afganistan da hedef ülke 
              oldu'' dedi. 
              11 Eylül saldırılarının ABD'nin radikal İslami gruplara karşı mücadelesini 
              kamuoyunda haklı ve inanılır hale getirdiğini de belirten Prof. Kurtcephe 
              şöyle devam etti: 
              ''Ancak Afganistan'ın stratejik konumu, zengin petrol, doğalgaz, altın ve 
              madenlerinin kontrolü amacı, Taleban'ı yok etme amacından daha ağır 
              basmaktadır. Dünya petrol zenginliğinin yüzde 67'sinin bulunduğu 
              Ortadoğu'da, 122 milyar varillik petrol zenginliğine sahip Irak, önemli 
              bir yer tutuyor. Bugün kitle imha silahları bulunduğu gerekçesiyle Irak'ı 
              savaşla tehdit eden ABD'nin asıl amacı bu zengin rezervlerdir.'' 
        
        
        
        
