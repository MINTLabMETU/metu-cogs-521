                       
        
        
                
             haber
                   
        Bakan Yıldırım'a Telekom uyarısı
             GÜLÇİN ÜSTÜN Ankara
             Türk Telekom'un içinde bulunduğu mevcut durum hakkında, Ulaştırma Bakanı Binali Yıldırım'a verilen raporda, acil önlemler alınmaması halinde, Türk Telekom'un, 2010'da Devlet Demiryolları'nın şimdiki durumuna düşeceği belirtildi.
             Raporda, "Telekom bu özelliğine karşın, kamu şirketi anlayışıyla yönetiliyor. Bu nedenle de kan kaybetmektedir. Özel şirket gibi düşünen ve hareket eden yönetim anlayışı kazandırılmazsa, Telekom kara trenle yol almaya çalışan bir kurum durumuna düşecektir" ifadelerine yer verildi.
             35 milyon abone kapasitesine sahip Telekomun, önümüzdeki yıllarda ciddi bir işletme yükünü beraberinde getireceğine değinilen raporda, bazı projelerin 2004'den önce hayata geçirilmesi gerektiği kaydedildi. Buna göre, Telekom'u akıllı hale getirecek bir şebeke (Inteligers Network) kurulması gerektiği belirtilen raporda, tek telefon hattından hem internet, hem de telefon görüşmesi yapılmasına imkan sağlayan ADSL sistemi için de gerekli santrallerin alınması gerektiği belirtildi.
             Tüketici fiyatlarındaki artış (TÜFE) son 20 yılın, toptan eşya fiyatlarındaki artış da (TEFE) son 16 yılın en düşük seviyesine geriledi. Devlet İstatistik Enstitüsü'nün yaptığı açıklamaya göre 2002 yılı enflasyonu TEFE'de yüzde 30.8, TÜFE'de yüzde 29.7 olarak gerçekleşti. Ekonomik programda TÜFE yüzde 35 olarak hedeflenmiş, Merkez Bankası Başkanı Süreyya Serdengeçti ve Devlet Bakanı Ali Babacan'ın 17 Aralık'taki ortak açıklamasında bu rakamın yüzde 31 olarak gerçekleşmesinin beklendiği açıklanmıştı.
             Enflasyon geçen yıla göre TÜFE'de 38.8, TEFE'de 57.8 puan düştü. (2001'de TEFE 88.6, TÜFE 68.5 olarak gerçekleşmişti.) Toptan eşya fiyatlarında yıllık artış kamuda yüzde 32.4, özel sektörde yüzde 30.3 olarak gerçekleşti.
             12 aylık ortalamalara göre yıllık enflasyon ise toptan eşyada yüzde 50.1, tüketici fiyatlarında yüzde 45.0 olarak hesaplandı.
             Tüketici fiyatlarında yıllık artışlar ev eşyasında yüzde 25.9, konutta (kira) yüzde 28.9, sağlıkta yüzde 27.5, ulaştırmada yüzde 36.8, eğlence ve kültür harcamalarında yüzde 24.5, eğitimde 53.8, lokanta ve pastane ücretlerinde yüzde 32.3 düzeyinde gerçekleşti.
             Aylık enflasyon yüzde 1.6
             Geçen yılın Aralık ayında ise bir önceki aya göre toptan eşya fiyatları yüzde 2.6, tüketici fiyatları yüzde 1.6 arttı. Çekirdek enflasyon olarak nitelenen imalat sanayiinde özel sektördeki fiyat artışı ise aralık ayında yüzde 2 olarak gerçekleşti. Toptan eşya fiyatlarındaki artışın 0.3 puanı devletten, 2.3 puanı özel sektörden kaynaklandı.
             Aralıkta tüketici fiyatlarında yaşanan yüzde 1.6 oranındaki artışın 1 puanlık bölümü gıda, içki ve tütün harcamaları grubundaki yüzde 3.3'lük artıştan kaynaklandı.
             En düşük enflasyon Ankara'da
             Hem yıllık hem de aylık bazda en düşük fiyat artışı Ankara'da yaşandı. Ankara'da fiyatlar TÜFE'de yıllık 27.4, aralık ayında yüzde 1.1 arttı. Yıllık en düşük fiyat artışında Ankara'yı yüzde 27.9 ile Konya, yüzde 28.3 ile Kayseri izledi. Fiyatların en fazla arttığı il ise yüzde 33.8 ile Zonguldak oldu.
        2002'nin en ucuzları
             Tüketici fiyatları endeksine göre geçen yıl ayçiçek yağı fiyatı yüzde 3.6, çamaşır deterjanı yüzde 0.2, domates yüzde 2.7 geriledi. Gazete fiyatları yüzde 1.9, ilaç da yüzde 5.3 ile çok düşük oranda zam gördü. Aylık bazda ise aralıkta çamaşır makinesi fiyatının yüzde 7.6 gerilemesi dikkat çekti. Çamaşır makinesinin yıllık fiyat artışı da yüzde 29.7 oldu. Toptan eşya endeksine göre ise domates yüzde 15, fındık yüzde 8.2, ayçiçek yağı yüzde 4.9, kahvaltılık margarin yüzde 0.5 ucuzladı. Aylık bazda da hamsi yüzde 24.4, ham petrol yüzde 16.5, buzdolabı yüzde 0.5 ucuzladı.
        2002'nin en pahalıları
             Geçen yıl tüketiciler en fazla kırmızı etteki pahalılığı yaşadı. DİE'nin TÜFE endeksindeki 40 ürün arasında en fazla fiyat artışı yüzde 78.2 ile dana, yüzde 76.7 ile koyun etinde görüldü. Buna karşın tavuk eti yüzde 18.4'lük artışla yıllık enflasyon oranının altında zam gördü. Geçen yıl otomobil fiyatı yüzde 63.2, odun yüzde 61, eğitim kursları yüzde 60.3 zamlandı. DİE'nin TÜFE endeksindeki 40 ürün arasında yer almayan ancak yıllık fiyat takibi yapılan limon ise yüzde 289 pahalandı. Yine bu kapsamdaki siyah çelik boru yüzde 374.6, salamura zeytin yüzde 118.8 zam gördü.
                  Kamuoyunda "zorunlu tasarruf" olarak bilinen, Tasarrufu Teşvik Hesabının tasfiyesi ve anapara ile nemalarının ödeme takvimine ilişkin tasarı, TBMM Başkanlığı'na sunuldu. Tasarıya göre, anapara 2003 yılında bir kerede, nemalar ise 2007'ye kadar dört parça halinde ödenecek.
             Tasarı anaparanın, 2003'te bir kerede ödenmesini öngörüyor. Tasarıya göre, nema toplamının dörtte biri 2004'de, kalan tutarın üçte biri 2005'de, kalan tutarın yarısı 2006'da, kalanı da 2007 yılında ödenecek. Emeklilik veya ölüm halinde taksitlendirme sürmeyecek ve ilgililer veya mirasçılarına bir kere de ödeme yapılacak.
             DİE açıklayacak
             Hak sahiplerinin maaşlarından yapılan kesintiler ile nemalar, Devlet İstatistik Enstitüsü (DİE) tarafından her ay açıklanan TÜFE oranında değerlendirilecek.
             Kesintileri ile katkı paylarını süresi içinde Ziraat Bankası'na yatırmayan işverenlerden, gecikme zammı, re'sen veya ilgililerin başvurusu halinde üç ay içinde SSK tarafından tahsil edilerek bankaya yatırılacak. 
             Hak sahipleri tarafından yasa kapsamına giren alacaklarla ilgili olarak açılan ve devam eden davalar hakkında da bu yasa hükümleri uygulanacak. Tasarıda bu konuda yer alan madde şöyle:
             "3417 sayılı Kanun'un mülga 2'nci maddesi kapsamındaki hak sahipleri tarafından bu Kanun kapsamına giren alacaklarla ilgili olarak yargı mercilerine açılmış ve devam eden davalar hakkında bu kanun hükümleri uygulanır."
             Söz konusu maddeyi değerlendiren Avukat Necdet Oktar, yasanın tasfiyeye ilişkin boşluğu doldurduğu ve mahkemelerin de bu hükümlere uymaları gerektiğini belirterek, şöyle dedi: "Ancak, maddi hukuk hükümleri geriye doğru uygulanmaz. İnsanların kazanılmış hakları varsa bu Anayasa'ya aykırılık sorunu teşkil edebilir. Madde Anayasa Mahkemesi'nde dava konusu olabilir."
             Zorunlu tasarruf hesabında 30 Kasım 2002 itibariyle anapara ve nema geliri olarak, toplam 13 katrilyon 960.3 trilyon lira birikti. 
        Hazine'ye zorunlu tasarruf dilekçesi
             Türkiye KamuSen Genel Başkanı Bircan Akyıldız, zorunlu tasarruf nemalarının şubat ayında mutlaka ödenmesini istedi. Büro Emekçileri Sendikası (BES) üyeleri de zorunlu tasarruf kesintileri ve nemaların ödenmesi talebiyle çeşitli illerde toplanan 7 bin 600 dilekçeyi Hazine Müsteşarlığı'na teslim etti. BES Başkanı Bülent Kaya, Hazine Müsteşarlığı önünde yaptığı açıklamada, "Nemaların 2007'ye kadar dört yıl içinde ödenmesi planının enflasyonun yüksek olduğu Türkiye'de paranın pul olması anlamına gelir" dedi.
             ABD Büyükelçisi Robert Pearson'un, TOBB'a yaptığı ziyarette dile getirdiği, "Irak savaşı konusunda bize destek verin, biz de size ticari kolaylıklar sağlayalım" sözünün ardından, Amerikan hükümeti ilk somut adımı bir seminerle atıyor.
             CNBC - E'nin haberine göre 10 Ocak'ta Ankara Sanayi Odası ve Amerikan Büyükelçiliği tarafından düzenlenecek "ABD İle İş Yapabilme İmkanları Semineri"ne ABD ticaret müsteşarları; Amer Kayani, James Higgistone, Ekonomi Müsteşarı Scot Marciel, Amerikan Eximbank Bölge Direktörü Peter Ballinger ve Ticaret ve Kalkınma Ajansı Bölge Direktörü Jennifer Snyder katılacak. 
        Sabancı Holding 1 katrilyonluk ödenmiş sermayesiyle, borsanın en büyük sermayeli şirketi oldu. Yine bir Sabancı Holding iştiraki olan Akbank'ın sermayesi de 816 trilyon lira düzeyinde bulunuyor. 
             İlk 10 arasına giren İş Bankası'nın sermayesi 811, Garanti Bankası'nın 792, Yapı Kredi'nin 752, Turkcell'in 500, Doğan Holding'in 452, Finansbank'ın 355, Tansaş'ın 297 ve Şişe Cam'ın da 285 trilyon lira. 
             Türkiye Odalar ve Borsalar Birliği (TOBB) Başkanı Rifat Hisarcıklıoğlu, vergi konusunda yapılacak çalışmaların, mutlaka ihracatçıları kapsaması gerektiğini, ancak dolandırıcıların kapsam dışı kalmasını istedi.
             Hisarcıklıoğlu, Türk Sanayicileri ve İşadamları Derneği (TÜSİAD) Başkanı Tuncay Özilhan ile birlikte, Maliye Bakanı Kemal Unakıtan'la yaptıkları görüşme sonrası açıklamalarda bulundu. Görüşmede vergi reform paketinin ele alındığını belirten Hisarcıklıoğlu, "Reformda mutabıkız. Fakat muhakkak ihracatçının da kapsanması gerekir. Fakat devleti dolandırmış kişilerin affedilmesine karşıyız. 
             Özilhan da "180 bin böyle dosya var. Maliye yüzde 90 bu davaları kaybediyor. Oturup bunları temizleyip, beyaz bir sayfa açmakta yarar var" diye konuştu.
             Maliye Bakanı Kemal Unakıtan ise mali milatla yasasının pazartesi günü Komisyon'da görüşüleceğini söyledi. Türkiye Bankalar Birliği (TBB) Başkanı Ersin Özince, 2001 yılında yaşanan kriz sırasında, kredi kartlarına uygulanan temerrüt (gecikme) faizlerinin yüksek olması nedeniyle, Bankalar Birliği olarak faizlerin, 'cari faizlerin yüzde 50 fazlasından yüksek olamayacağı' biçiminde bir karar aldıklarını söyledi. 
             Dün, konuyu gündeme getiren Ankara Ticaret Odası (ATO) Başkanı Sinan Aygün ile görüşmesinden sonra açıklamalarda bulunan Özince, Bankalar Birliği olarak toplumda bu konudaki yaraların iyileştirilmesi konusunda üyelerine soruna olumlu yaklaşmaları konusunda tavsiyelerde bulunduklarını anlattı. Bu tavsiyeye olumsuz yaklaşan banka olmadığını, ödeme niyetinde olan tüketicilere pozitif yaklaşıldığını dile getiren Özince, "Bu konuda yapılabilecek en doğru şey, hepimizin ayağını yorganına göre uzatmasıdır" dedi. Özince, tüketicilerin tepkisini olumlu karşıladıklarını vurguladı.
             ATO Başkanı Sinan Aygün de, sorunun çözümlenmesiyle ilgili yeni bir görüş ortaya attı. Aygün, kart mağdurlarına da İstanbul Yaklaşımı'nın uygulanmasını istedi.
             Akaryakıt ürünlerine bugünden itibaren geçerli olmak üzere zam yapıldı. Akaryakıt Dağıtıcıları Derneği (ADER), kurşunsuz benzinin yüzde 3.50, süper benzinin yüzde 3.49, gazyağının yüzde 3.59, motorinin yüzde 3.53, fuel oil 6 numaranın fiyatının da yüzde 6.73 oranında artırıldığını açıkladı. İstanbul Avrupa yakasında, petrol ürünlerinin perakende fiyatları kurşunsuz benzinde 1 milyon 658 bin TL'den 1 milyon 716 bin TL'ye, süper benzinde 1 milyon 661 bin TL'den 1 milyon 719 bin TL'ye, motorinde 1 milyon 303 bin TL'den 1 milyon 349 bin TL'ye çıktı.
        Milliyet'in ortaya çıkardığı 'Ankara buluşması'nın kahramanları Tamer Karadağlı ile Deniz Akkaya, dün akşam Park Şamdan'da yemekte buluştu... Önceki gün Milliyet'e yaptığı açıklamalarla, Karadağlı ile Akkaya'nın 'Ankara buluşması'yla ilgili doğruları söylemediğini tek tek ortaya çıkaran 'taş fırın erkeği'nin 8 yıllık sevgilisi ve bir aylık eşi Arzu Balkan da bu yemekteydi.
             Önce yalanladılar ama...
             Balkan'ın Milliyet'te dün yayımlanan röportajında, yakında gerçekleşeceğini söylediği yemek, bir sürpriz yapılarak öne alındı. Yemeğin tek bir amacı vardı: 'Vaziyeti kurtarmak', yani yazılanları 'aile fotoğrafı'yla yalanlamak.
             Ankara buluşmasını sorduğumuzda Deniz Akkaya, Ankara'ya gitmediğini, Karadağlı ile buluşmadığını söyledi. Karadağlı ise "Yıllarca Ankara'da yaşadım. Oran'da öyle bir pastane olduğundan bile haberim yok" dedi. Karadağlı'nın eşi Arzu Balkan'ın söyledikleri ise hem eşini, hem de Deniz Akkaya'yı zor durumda bıraktı.
             Arzu Balkan, Milliyet'e yaptığı açıklamada, 29 Aralık 2002'de Ankaya'ya yataklı ekspres ile gittiğini, kendisini gardan arayan eşinin aynı trende Deniz Akkaya'nın da olduğunu haber verdiğini söyledi. Balkan, eşinin "Gitmedim" dediği pastaneden de kendisini aradığını itiraf etti. 
             Basına duyurulan 'gizli' yemek!
             Tamer Karadağlı, eşinin yaptığı açıklamalardan sonra raydan çıkan treni tekrar rayına oturtmak için dün gece çok özel bir yemek düzenledi! Yemeğin 'çok özel' ve 'gizli' olduğu iddia edilse de; lokmalar çiğnenmeden önce üç gazete ile Televole durumdan haberdar edildi. Karadağlı, eşi ve 29 Aralık akşamı kendisinin de içinde bulunduğu "Ankara Yataklı Ekspresi"nin sürpriz yolcularından Deniz Akkaya ile Nişantaşı'ndaki buluşmasını, "Gördüğünüz gibi benim çekineceğim bir şey yok. Göğsümü gere gere evlendim. Böyle şeylerin çıkacağını biliyordum. Bunu da insanlara söylüyordum" diyerek açıkladı. 
             'Aile fotoğrafı'
             Arzu Balkan ise haberlere gülüp geçtiğini söyledi. Karadağlı, medya mensuplarının önünde Deniz Akkaya'ya, "Bir akşam da seni eve yemeğe bekliyoruz" dedi. Karadağlı, "düşman çatlatmak" için eşi ve Deniz Akkaya ile birlikte "aile fotoğrafı" çektirmeyi de ihmal etmedi. Tamer Karadağlı ile Arzu Balkan'ın aşkları çok eski... Ancak, 'Çocuklar Duymasın'ın 'Taş fırın erkeği' Karadağlı ile 8 yıllık aşkı Arzu Balkan'ın medyayla tanışması yeni... Karadağlı, temmuz başında Pelin Batu'nun programına konuk oldu. Karadağlı ile Batu'nun stüdyoda başlayan sohbeti daha sonra Reina'da sürdü. Gece geç saatte Reina çıkışında Karadağlı'nın Batu'nun omzuna el atmış görüntüsü medyaya yansıdı. "Taş fırın erkeği" ile Batu arasında aşk haberleri çıkınca Karadağlı, iki gece sonra mekâna başka bir kadınla geldi. Karadağlı, Arzu Balkan'ı "İşte 8 yıllık aşkım, evleneceğim kadın" deyip, medyayla tanıştırdı.
             YENİ yıla sevgilisi Tarkan Sualp'in yerine borsacı Can Akçay ile giren Hande Ataizi, duruma 'açıklık!' getirdi. 1.5 yıldır birlikte olduğu Sualp'in kafa dinlemek için Amerika'ya gittiğini söyleyen Ataizi, "Tarkan'ın yokluğunda görüntülenmekten rahatsız olacağım biriyle eğlenemezdim. Can, bizim Tarkan'la ortak arkadaşımız ve en uygun partner oydu" diye konuştu.
             SEVGİLİSİ Sualp'in ABD'den bugün döneceğini de belirten Ataizi, ilişkilerini daha da sağlamlaştırmak için bir süre ayrılık kararı aldıklarını söyleyip şöyle konuştu: "Birbirimizi çok seviyoruz. 29 yaşında olgun bir kadınım. Tarkan'la ileriye yönelik bir ilişki düşünüyoruz. Geldiğinde oturup evlilik konusu da dahil her şeye açıklık getireceğiz."
             HÜLYA Avşar, dün sabah saat 11.00'de başlayan ve yarım saat süren bir operasyonla menisküs ameliyatı oldu. Hastaneye tek başına gelen Avşar'ı kayınvalidesi Gülümser Çilingiroğlu yalnız bırakmadı. Avşar, "Cuma olduğu için Kaya babasının mezarını ziyaret edip öyle gelecek. Ameliyattan değil, iğneden çok korkuyorum" dedi.
             KAYA Çilingiroğlu, hastanede kısa bir süre kaldı. Operasyonu gerçekleştiren Prof. Dr. Işık Akgün, şunları söyledi: "Sol dizdeki yırtığı atroskopi tekniğiyle temizledik. İki gün dinlenecek ve pazartesi fizik tedaviye başlayacak. Üç hafta sonra spora başlayabilir." 
             "EN büyük hayalim Yılmaz Erdoğan'la oynamak. Ona figüran bile olurum" diyen Tuba Ünsal'ın dileği gerçekleşti. Geçtiğimiz eylül ayında Beşiktaş Kültür Merkezi'ne (BKM) kayıt olan Ünsal, 'Vizontele 2' filminde oynayacak. 
             BKM yetkilileri ise şu açıklamayı yaptı: "Tuba'nın rolünün ne olacağı henüz belli değil ama filmde kesin oynayacak. Tuba, yetenekli ve güzel bir kız. Oyunculuğu beğenilmeseydi BKM bünyesine alınmazdı. Tuba bizimle çalıştığı sürece tüm projelerimizde yer alacak." 
             İBRAHİM Kutluay'dan ayrıldıktan sonra gece hayatı hızlanan Demet Akalın, "Aşk yaşadığım kişiler adam gibi adam çıkmadı" dedi. Şu anda sevgilisinin olmadığını söyleyen Akalın şöyle konuştu: "Bana çok şeyler vaat eden insanlar gördüm. Gece içkili olduklarında aslan kesiliyorlar, sabah ne söylediklerini hatırlamıyorlar."
             Silikonları yenileyecek
             AKALIN, 8 yıl önce taktırdığı göğüs silikonlarını da "Artık eskidi" diyerek yenilemeye karar verdi. Özcan Deniz hakkında "Karizmayı çizdirdi. Onu plajda beyaz çorapla gezerken gördüm" diye konuşan Akalın, "Özcan'ı beğenirim. Ona aşık bile olmuştum" dedi. 
        
        
        
