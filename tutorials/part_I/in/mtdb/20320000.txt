                       
        
        
                
             haber
                   
        TBMM'nin tatile girme kararı seçim isteyen cephede memnuniyetle karşılanırken, 3 Kasım'da seçime karşı çıkan liderlerin başında yer alan ANAP Genel Başkanı Mesut Yılmaz, "Umarım Meclis'in tekrar açılmasına gerek kalmaz" dedi. Meclis'teki gergin oylamada seçim erteleme çalışmalarına nokta konurken, seçim isteyenlerle TBMM'nin tatile girmesine karşı çıkanların tepkileri şöyle oldu:
             Seçim isteyenler
             Başbakan Bülent Ecevit: Seçim ve seçimle ilgili tartışmalar da herhalde sona ermiş olacaktır. Milletimize hayırlı olsun.
             AKP Genel Başkan Yardımcısı Abdullah Gül: Türkiye büyük bir kaostan kurtuldu. Bence bu tarihi toplantının en önemli kişisi Sayın Başbakan'dır. Kendisi devlet adamlığını göstermiştir. 
             MHP Genel Başkanı Devlet Bahçeli: Meclis'in iradesine saygı duymak lazım. MHP'den fireler oldu ama Meclis'in hür iradesidir.
             DYP Genel Başkanı Tansu Çiller: Son derece olumlu. Türkiye'nin Meclis'i itibar kaybından son dakikada dönmüştür. 
             Seçim istemeyenler
             SP Genel Başkanı Recai Kutan: Meclis Başkanı Ömer İzgi, yanlı davrandı. Elektronik oylamayla yapılmalıydı. 
             CHP İstanbul 3. Bölge milletvekili adayı Prof. Dr. Yaşar Nuri Öztürk'ü partisinden kopma noktasına getiren, özellikle İslami basında manşetlere taşınan "Türkçe ezan" tartışması, yanlış anlamadan kaynaklanmış. Öztürk'ün "Anadilde İbadet" adlı kitabıyla ilgili kulaktan dolma bilgiler, tartışmanın başlangıcı olmuştu. 
             Öztürk'ün, Baykal'ı "Bana sahip çıkmadınız" diye suçladığı, Baykal'ın da buna karşılık "Parti olarak bu konuda tavır takınamayız. Zaten kitabınızı da okumadım" dediği iddia edilmişti. Adaylıktan çekilebileceğini açıklayan Öztürk, önceki akşam katıldığı ATV haber bülteninde "Baykal kitabımı okumamış. Halbuki benim Türkçe ezana karşı olduğumu simitçi bile bilir" dedi. CHP'nin yükselişini önlemeye yönelik çabalar olduğunu savunan Baykal, "Yapay sorun yaratıyorlar. Bu tartışmaların temeli yok" iye konuştu. Baykal, Öztürk'le birlikte çalıştıklarını, bir sorun olmadığını belirtti.
             Kemal Derviş, Devlet Bakanlığı görevinden istifasının ardından Ankara - Gaziosmanpaşa semtinde kullanmaya başladığı ofisi bugün boşaltacak. Derviş, CHP'ye katıldıktan sonra parti genel merkezinde kendisi için hazırlanan odayı kullanmaya başlayacak. İstifasından bu yana danışmanı Oya Ünlü'nün aile dostu işadamı Mehmet Necati Yağcı'ya ait ofis binasının bir katını kullanan Derviş, yaklaşık üç aydır kullandığı ofis için kira ödemediği yönünde çıkan haberler üzerine, aylık 1.5 milyar liralık kira sözleşmesi imzaladığını açıklamıştı.
             Eylül ayında ihracat, geçen yılın aynı ayına oranla yüzde 27.7 artışla 3 milyar 329 milyon 577 bin dolara ulaştı. Türkiye İhracatçılar Meclisi (TİM) Başkanı Oğuz Satıcı, ihracattaki rekor artışın, şirketlerin iç piyasadaki tıkanıklığı aşmak için ihracat yüklenmeleri, kârlılıktaki düşüş, ve reel ücretlerdeki gerilieme sonucu gerçekleştiğini söyledi.
             TİM'in açıkladığı, ihracatçı birlikleri kayıt rakamlarına göre ocak-eylül dönemi ihracatı geçen yılın aynı dönemine kıyasla yüzde 12 artışla, 25 milyar 633 milyon dolara yükseldi. Eylül sonu itibariyle son 1 yıllık ihracat ise yüzde 12.6 artışla 33 milyar 798 milyon 396 bin dolar oldu. 
             İhracatı sanayi ürünleri sürükledi. Eylülde sanayi ihracatı yüzde 34.7 arttı. Buna karşın tarım ürünleri ihracatındaki artış yüzde 5.3 artarak 512 milyon 376 bin dolar oldu. Tarımda en yüksek oranlı artış yüzde 101.3 ile kesme çiçekte yaşandı. Zeytin ve zeytinyağı ihracatı yüzde 24.4 geriledi. Eylülde madencilik ürünleri ihracatı da yüzde 32.4 artış gösterdi.
             Devlet Bakanı Tunca Toskay eylülde elde edilen 3 milyar 329 milyon dolarlık ihracat gelirinin bugüne kadar ulaşılan en yüksek aylık rakam olduğunu belirtti. Toskay, yaptığı yazılı açıklamada eylül ayındaki veriler ışığında 2002 yılı sonu itibariyle ihracatın resmi hedef olan 32 milyar doları aşarak, 34 - 35 milyar dolar aralığında gerçekleşeceğinin öngörüldüğünü bildirdi.
             'İç piyasa tıkanınca...'
             TİM Başkanı Oğuz Satıcı da eylül ihracatındaki rekor artışın, siyasi ve ekonomik belirsizlik ortamına rağmen sağlandığını, ihracatçının tıkanan iç piyasa karşısında tüm gücü ile dış satıma yönelmesi sonucu gerçekleştiğini söyledi.
             Satıcı, "Bu başarı artan finansman maliyetleri, negatiflerle ifade edilen satış kârlılığı ve net katma değer, üreticinin elindeki varlıkları satarak üretime devam etmesi, özel sektör çalışanının ücretlerinde reel düşüş yaşanması pahasına kazanılmış bir başarıdır. En önemli ihracat pazarlarımızdan ABD ve AB mal ve finans piyasalarının içerisinde bulunduğu daralma ortamında sağlanan bu ihracat artışı, bu başarının önemini artırmaktadır" dedi.
        Sanayi ihracatında yüzde 34.7 artış oldu 
             En önemli ihracat kalemi olan hazırgiyim ihracatındaki artış yüzde 31'e ulaştı
             Eylülde sanayi ürünleri ihracatında yüzde 34.7 gibi rekor oranda ihracat artışı gerçekleşti. Sanayi ürünleri grubunda en yüksek oranlı artış yüzde 42.1 ile elektrik - elektronik ürünler ve makine ihracatında gerçekleşti. Elektronik ihracatındaki artışta, Türkiye'nin Avrupa pazarında önemli bir pazar payına ulaştığı TV ihracatı önemli rol oynadı.
             Sanayi ürünlerinde ikinci en yüksek oranlı artış da yüzde 40.9 ile taşıt araçları ve yan sanayi ürünlerinde oldu. Sanayi ürünü ihracatında yüzde 23 payı ile en yüksek miktarı oluşturan hazırgiyim ve konfeksiyon ihracatı da yüzde 31 oranında artış göstererek, 765.7 milyon dolara ulaştı.
             Yurtdışında 13 ülkede 20 mağazası bulunan Damat - Tween İspanya'yı mesken tuttu. İki yıl önce Zara, Mango gibi dünya moda devlerinin ülkesi İspanya pazarına giren Damat - Tween burada ikinci mağazasını açtı.
             Damat - Tween'in 120 metrekare alan üzerine kurulu yeni konsept mağazası "Gran Casa"da açıldı. Damat - Tween markasının üreticisi ORKA Group Yönetim Kurulu Başkanı Süleyman Orakçıoğlu, yıl sonuna kadar Madrid, Barcelona, Malaga ve Valencia'da dört konsept mağaza daha açacaklarını ve beş yıl içinde İspanya ve Portekiz'de mağaza sayısını 40'a çıkarmayı hedeflediklerini söyledi.
             Damat Tween'in İspanya ve Portekiz Distribütörü Ivan Llorca İspanya'nın önde gelen ailelerinden ikinci kuşak sanayici. Liorca'yla ORKA Group'un çalışması Damat - Tween'in reklamını Sky Life dergisinin arka kapağında görmesiyle başladı. Türkiye'de mutfak malzemeleri pazarlayan ve endüstriyel ürünler şirketi bulunan Llorca, Damat - Tween'in çekimleri beğenerek hemen irtibat kurdu. Şimdi markanın İspanya ve Portekizdeki distrübütörü olarak yatırımlarını yönlendiriyor.
             Kara tezgahlar modası
             Bu arada Damat - Tween, Anadolu'da kara tezgahlarda üretilen ve artık unutulmuş olan kumaşlardan, yerel desen ağırlıklı erkek giysileri üretmeye hazırlanıyor. Orakçıoğlu, "Kendi değerlerimizi öne çıkararak yerel, unutulmuş kara tezgahlarda üretilen ürünleri moda yapacağız. Şu anda Anadolu'da altı - yedi yörede kumaşları üretmeye başladık" dedi. ABD Büyükelçiliği, Gaziantep'e 'Amerikan Özel Bilgi Bürosu' kuruyor. Türkiye'de kurulması planlanan Nitelikli Sanayi Bölgeleri (NSB) için veri tabanı oluşturmak amacıyla kurulacak olan büronun kuruluşu konusunda Gaziantep Sanayi Odası (GSO) ile elçilik arasında ön protokol imzalandı.
             Yurtdışında büyükelçilikler haricinde resmi bir kurum açmamaya özen gösteren ABD'nin, Gazintep'te elçilik dışı özel bir birim kurulması girişiminde, Gaziantepli işadamlarına 'ihracat imkânlarını göstermek' amacının yanı sıra Güneydoğu'da kurulmak istenen NSB için veri tabanı oluşturmak ihtiyacı rol oynadı. ABD, şimdiye kadar yalnızca Rusya'da elçilik dışı bir büro kurmuştu.
             Oda binasında olacak
             Öte yandan NSB'lerin yeri konusunda, daha önceki görüşmelerde, bölgelerden birinin Güneydoğu'da kurulmasında ısrar eden, ancak hükümetin karşı görüşü ile bu konudaki ısrarından vazgeçmiş görünen ABD'nin, NSB'ler için veri tabanı oluşturacak büroyu Gaziantep'e kurması, Güneydoğu'da NSB kurulması konusundaki ısrarından vazgeçmediğini ortaya koydu.
             GSO ile imzalanan protokole göre büro oda binasında faaliyet gösterecek. 20 bin doları bulması beklenen bilgisayar donanımı ise ABD hükümeti tarafından sağlanacak. İyi derecede İngilizce bilen ve ismi belirlenen bir kişi ekim ayında büyükelçilikte 15 gün süreyle eğitimden geçirilecek. Büro tam olarak kasım ayında faaliyete sokulacak.
             'GAP, ABD'yi ilgilendiriyor'
             Adana'daki ABD Konsolosluğu ile gelişen sıcak diyalog sonucunda böyle bir projenin ortaya çıktığını anlatan GSO Başkanı Nejat Koçer "Bizim amacımız Gaziantepli sanayicileri dış pazarlara açmaktır. Gaziantap Serbest Bölgesi'nde ABD'li bir halı üreticisi de faaliyete geçti. Organize Sanayi Bölgesi'nde de ABD'li bir şirket var. ABD pazarı Gaziantep için daha büyük imkânlar haline geliyor. GAP ile birlikte ortaya çıkacak üretim de ABD'nin ilgilendiği bir konudur' dedi.
        Güneydoğu'nun '4325' korkusu
             Güneydoğu'da, 1998'de yürürlüğe giren ve Olağanüstü Hal Bölgesinde ve Kalkınmada Öncelikli Yörelerde yatırımların teşvikini öngören 4325 sayılı Yasası'nın 31.12.2002'de yürürlükten kalkacak olması tedirginlik yarattı. Yasanın kalkması ile bölge sanayicisine sağlanan elektrik fiyatlarındaki yüzde 50 indirim, işçi ücretlerindeki verginin ertelenmesi ve 5 yıllık vergi muafiyeti gibi teşvikler son bulacak. 
             GSO Başkanı Nejat Koçer, teşvik uygulamasının kalkmasının en fazla Güneydoğu'yu etkileyeceğini söyledi. Gaziantepli yedi işadamanın Adayıman'da kurduğu ve 4 bin kişinin çalıştığı fabrikayı yeniden Gaziantep'e getirmeye çalıştığını anlatan Koçer, "Yatırımlar batıya kayacak. Yeni bir göç dalgası yaşanacak" dedi. Adıyaman Sanayi Odası Başkanı Zafer Ersoy da yasanın yürürlükten kalkmasının çok olumsuz sonuçları olacağını belirtti.
             Devlet Bakanı Masum Türker, önceki gün IMF ve Dünya Bankası başkanları ve ABD Hazine Bakanı Paul O'Neill ile yaptığı görüşmelerde, üç muhatabından da "Seçim dönemine rağmen Türkiye'nin iyi bir iktisadi performans" gösterdiği mesajını dinledi.
             Bu temasların en önemli sonucu ise, Dünya Bankası'nın bazı kredilerinin 2002 sonuna dek Türkiye'ye kullandırılmasının gündeme gelmesiydi. Dünya Bankası Başkanı James Wolfensohn, 500 milyon dolarlık sosyal riski azaltma kredilerinin eğitim için kullanılacak 100 milyon dolarlık kısmının şartlarının yumuşatılarak, bu yıl içinde kullandırılmasından yana çıktı.
             Dünya Bankası'nın, İstanbul Yaklaşımı'na destek amacıyla öngördüğü 500 milyon dolarlık kredinin de erkene alınarak 2002 sonuna dek kullandırılması gündemde. Bu kredi, Dünya Bankası'nın Türkiye'ye 2003 - 2006 arasında vermeyi planladığı 5 milyar dolarlık Ülke Yardım Stratejisi (CAS) kredilerinin bir parçasını oluşturuyor.
             IMF 3 Kasım'dan memnun
             Bu arada Türkiye'de erken seçimlerin planlandığı gibi 3 Kasım'da yapılacağına yönelik işaretler, uluslararası finans çevrelerini rahatlattı. IMF'nin bir yetkilisi, "Türkiye'nin, siyasi tercihini yapmayı ertelememesi, piyasalarda belirsizlikten kaynaklanan tedirginliğin aşılmasına yardımcı olabilir" dedi.
             Türker de IMF'nin seçim sonrasında hızla gündeme gelmesini istediği üç yasal çalışmayı, "mali yönetimin şeffaflaştırılması, İcra - İflas Kanunu'nda değişiklik ve vergi reformu" diye sıraladı. Türker, özelleştirme takviminin seçim sonrası kurulacak hükümeti beklediğini hatırlattı.
        ABD: Büyüme cesaret verici
             ABD Hazine Bakanlığı sözcüsü Tony Fratto, ABD'nin, Türk ekonomisinin beklenenin ötesinde büyümesinden cesaretlendiğini söyledi. Fratto, ABD Hazine Bakanı Paul O'Neill ve Devlet Bakanı Masum Türker'in ağırlıklı olarak Türkiye'nin ekonomik programının gösterdiği ilerleme üzerinde durduklarını söyledi. Fratto, "Türk ekonomisinde büyümesinden cesaretlendik. Her iki bakan da başarı için Türkiye'nin ekonomik programının tam olarak uygulanmaya devam edilmesinin önemini vurguladılar" dedi.
             İşçi emeklileri, aylık TÜFE (Tüketici Fiyat Endeksi) uygulamasından zararlı çıktı. Ocak 2000'den itibaren işçi emeklilerine aylık enflasyon artışı oranında zam uygulanıyordu. Türk - İş'in araştırmasına göre, 2002 yılının dokuz aylık döneminde en düşük işçi emekli aylığındaki ortalama günlük zam sadece 143 bin 685 lira oldu.
             Aralık 2001'de en düşük işçi emekli aylığı 196 milyon 36 bin 347 liraydı. TÜFE'ye göre Ocak - Eylül 2002 dönemindeki artış yüzde 19.4 olarak gerçekleşti. En düşük işçi emekli aylığı da 234 milyon 76 bin 100 liraya yükseldi. Bu dönemde aylık ortalama artış 4 milyon 310 bin 554 lira oldu. Halen en yüksek işçi emekli aylığı ise 450 milyon 795 bin 367 lira.
             'TÜFE'den vazgeçilsin'
             Türk - İş Araştırma Müdür Yardımcısı Namık Tan'ın yaptığı araştırmada, aylık TÜFE uygulamasının işçi emeklisinin aleyhine sonuç verdiği, memurlara yapıldığı gibi altışar aylık zam uygulamasının daha uygun olduğu ortaya kondu. Türk - İş, eski uygulama olan gösterge - katsayı sistemine yeniden dönülmesini savunuyor.
             Tepe Home ve alışveriş merkezlerini yurtdışına taşıyacaklarını açıklayan Tepe Grubu CEO'su ve Yönetim Kurulu Murahhas Üyesi Ali Kantur, İzmir, Ankara ve İstanbul'da da üç yeni alışveriş merkezi kuracaklarını belirtti.
             Tepe'nin yeni hedefleri hakkında açıklamalarda bulunan Kantur, 15'in üzerinde sektörde faaliyet gösteren grubun, mobilyadaki pazar payını yüzde 20 - 30 arasında artırdığını söyledi. 
             Yakın gelecekte, mobilya ve enerji sektöründe yatırım yapacaklarını vurgulayan Kantur, 60 megavatlık bir santral daha kuracaklarını söyledi. Kantur, "En önemli hedeflerimizden birisi de Tepe Home'u ve alışveriş merkezlerini yurtdışına taşımak. Çalışmalara başladık" dedi.
             'Kriz bize çok şey öğretti'
             Krizde yaşam tarzlarının değişmesi gerektiğini, Türkiye'yi bir yabancı gibi değerlendirmeyi öğrendiklerini belirten Kantur, daha sonra şöyle dedi:
             "Eğer bu ülkeyi yanlış yönettiysek, sendikamızla, sivil örgütümüzle, işverenimizle, politikacımızla, memurumuzla hepimiz yanlış yönettik. Değişik fırsatları kullanma imkânı veya şansı olmuş bütün aydınlarımız da sorumlu. Dolayısıyla aklımızın bir kısmını ve zamanımızın bir kısmını, ülke yönetimine ışık tutacak işlerle geçirmemiz lazım. İşimizi yönetmek kadar, devleti uyarma görevi de taşıyoruz, ülke yönetimindeki bu sorumluluğumuzu yerine getirmeliyiz."
             Sermaye Piyasası Kurulu, geçen yıl uygulamaya koyduğu düzenlemeyle sermaye piyasasında çalışacaklara lisans zorunluluğu getirdi. Uygulamaya göre bundan sonra piyasada çalışacakların lisans sınavına girip başarılı olup sertifika alması gerekiyor.
             Piyasada çalışanların lisanlandırılmasına ilişkin olarak ilk lisanlama sınavı geçen hafta sonu yapıldı. SPK çalışanları, aracı kurum genel müdür ve yardımcılarının muaf tutulduğu sınava dealar ve piyasada uzman statüsünde çalışan herkes katıldı. Dealer'ların katıldığı temel düzey ve uzman statüsünde ve birim müdürlerinin katıldığı ileri düzey, türev araçlar ve değerleme uzmanlığı olmak üzere dört ayrı sınav yapıldı. Özellikle ileri düzey sınavında sorulan soruların çok zor ve akademik olduğu iddia edildi. Sektörde eleştirilen diğer bir nokta ise vergi, hukuk gibi konularda sorulan soruların biraz ağır kaçtığı oldu.
             Lisanlama sınavında başarılı olamayanlar mayıs ayına kadar iki sınava daha girebilecek. Bu sınavlarda gereken ortalamayı tutturamayanlar iki yıl daha sektörde sertifakasız çalışabilecekler. Ancak bu iki yıl içersinde düzenlenen sınavlarda başarılı olamadıkları takdirde sektörde çalışamayacaklar.
             Profesyonel bir sınavdı
             Dünyanın gelişmiş ülkelerin hepsinde lisanlama uygulaması olduğunu söyleyen SPK yetkilileri ise soruların sektör, sektör katılımcıları, akademisyenlerin çalışması sonucunda hazırlandığını söyledi. Anadolu Üniversitesi organizasyonunda son derece profesyonel bir sınav düzenlendiğini kaydeden yetkililer, soruların sektörde çalışanların yaptığı işlerle bağlantılı ve uygun olduğunu vurguladı.
        Ter döktüren sorular
             Borsacıların yanıtlamakta zorlandığı çoktan seçmeli sorular arasında, hangi suçun ne kadar hapis ve para cezası doğurduğu bulunuyor. Dolar - euro paritesindeki gelişmelerin sebebin sorulduğu soru ise tek yanıt istendiği için subjektif bulundu. Zor bulunan bazı sorular:
          Mukteza ne demektir? 
          Hangi faaliyet belgelerinin alınması için harçlar kanuna göre harç yatırılır? 
          Maastrich kriterlerine göre AB'ye en yakın ülke hangisidir?
          Çek hamilinin cirantalarla, keşideci ve diğer çek borçlularına karşı sahip olduğu başvuru hakları ibraz müddetinin bitiminden itibaren ne kadar süre sonra zaman aşımına uğrar?
        
        
        
