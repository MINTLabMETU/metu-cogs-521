                       
        
        
                
             haber
                   
             Endüstri Holding'in yeni yönetimi "Beş yılda 11 bin 800 ortaktan toplanan 300 milyon marktan geriye 50 milyon mark kaldı. Paranızın üstüne bir bardak soğuk su için" derken, CHP Konya milletvekili ve TBMM Anayasa Komisyonu Üyesi Atilla Kart da holdingzedelerin arasında çıktı.
             Holdingin iki yıl hukuk danışmanlığını yapan Kart, kendisinin de gurbetçiler gibi "Holdingzede" olduğunu belirtti ve "Kötü gidişi önceden gördüm. Bu yüzden ayrıldım. Ancak 100 milyar lira alacağımı tahsil edemedim" dedi.
             Holding'in içini boşaltmakla suçlanan Mustafa Ertekin'in de avukatlığını yapan Kart, holdinge 1998'de hukuk danışmanı olarak girdiğini belirterek, şunları söyledi: "2000 başına kadar görev yaptım. Holdingin bu duruma geleceği önceden belliydi. Holdingte 34 ayrı şirketin danışmanlık hizmetlerini yürüttüm. Toplam 51 davayla ilgilendim. Holdingten talep ettiğim 100 milyar lira bu hizmetlerimin bedelidir. Bu durumu dava aşamasına getirmedim çünkü parayı alabileceğim muhatap bulamıyordum. Holdingten ayrıldıktan sonra devletin çeşitli kurumlarına uyarıda bulundum. Maalesef bu kurumlar devreye girene kadar hazin son ortaya çıktı."
             Kart, devletin para akışını sağlayan ortaklara karşı gelen paranın belli bir sermayeye ya da ideolojiye ait olduğu düşüncesiyle tavır takınılmasının yanlış olduğunu savundu ve şöyle devam etti:
             Devlet denetlemedi
             "Halbuki gelen paranın denetlenmesi için gerekli yasa mevcuttu. Para akışı teşvik edilmeliydi. Şu an yurtdışında yaşayan gurbetçilerin devletine güveni kalmadı. Artık Türkiye'ye para akışını zor sağlarlar. Mağdur durumda olan ortakların hakları yasalarla korunmalı. Mağdurların mağduriyetini giderecek düzenlemeler yapılarak kaybedilen güven bir miktar da olsa geri kazanılmalı."
        'Cemaatler de pay aldı'
             FEVZİ KIZILKOYUN Ankara DHA
             Battıklarını açıklayan Endüstri Holding'in Genel Koordinatörü Ramazan Arıkan, zamanında para toplanması için din adamlarının kullanıldığını belirterek, "Maalesef üzülerek belirtmeliyim ki dini duygular istismar edilerek paralar toplandı. Faizden kazanç elde etmek istemeyen vatandaşımız din alimlerinin ilmine ve şahsiyetine güvenerek paralarını verdi. Emekli müftüler, resmi din görevlileri, camiler, İslami dernekler ve din alimleri paraların toplanması için buna alet edildi" dedi. Din alimleririnin ilimleri ve şahsiyetleriyle bu saadet zincirine bilerek veya bilmeyerek alet olduklarını ifade eden Arıkan, para toplanırken bazı cemaatlerin de kullanıldığını hatta bu cemaat ve kişilerin topladıkları paralardan yüksek kâr payı aldığını iddia etti.
             Arıkan, kendilerinin bugüne kadar oyalanan ortaklara paralarının kaybolduğunu açıklayarak, "kral çıplak" dediklerini belirtti ve "Yeşil sermaye olarak bilinen holdinglerin hepsi aynı durumda. Onların da itiraf etmelerini bekliyoruz" dedi.
        Köpek kulübesi bile satıldı
             Endüstri Holding'e bağlı işletmelerden Mobella Fabrikası tek demir parçası bile kalmayacak şekilde boşaltıldı. Fabrika kuşlara ev sahipliği yapıyor. Fabrikanın köpek kulübesi ise talan sırasında çalışanlar tarafından 25 milyon liraya yandaki fabrikaya satıldı. Endüstri Holding Halkla İlişkiler Sorumlusu Ali Türktaş, holdingin kurulduğu ilk günlerinde yatırım olmadığını söyledi.
             Ortaklar geldiğinde çalışıyorlar izlenimi vermek için güzel görünümlü binaların yapıldığını ancak içinin boş olduğunu vurgulayan Türktaş, şöyle konuştu:
              "Faal durumda olan fabrikalar ise haciz ve çalışanların karşılığını almak istemesi yoluyla tamamen boşalmış. Güvenlik kameralarının mercekleri bile çıkartılıp 2 dolar karşılığında satıldı. Şu anda faal durumda 7 işletmemiz bulunuyor. Bunları kâra geçirerek, ortaklarımızın hakkını koruyacağız" dedi. 
        Fabrikaya geceyarısı baskını
             Endüstri Holding bünyesindeki EPSAN Plastik Boru Fabrikası'nı basan, holdingin eski başkan Mustafa Ertekin'in adamları olduğu iddia edilen kişiler, 200 bin dolarlık 40 plastik enjeksiyon kalıbını götürdü. Holding yeni yönetiminin geçen ay yargı yoluyla yaptırdığı tespitte fabrikanın Ertekin'in yakın arkadaşı Atmaca'ya iki yıl önce usulsüz kiralandığı ortaya çıkarıldı. Fabrika mahkeme kararıyla salı günü yeni yönetimine devredilecekti. Holding Halkla İlişkiler Sorumlusu Ali Türktaş, "Salı günü fabrikaya el koyacaktık. Ancak bunu bildikleri için bir kaç gün öncesinden değerli malları götürmüşler. Her türlü yasal yola başvuracağız" dedi.
             Türkiye 2002'de ihracatta rekor kırdı. Hedef 32 milyar dolarken, yüzde 13.1 artışla 36.2 milyar dolarlık bir ihracat rakamı yakalandı. Bu başarıyı ihracatçının zor koşullarda gösterdiği cesaret ve doğru reflekse bağlayan Türkiye İhracatçılar Meclisi (TİM) Başkanı Oğuz Satıcı, bu yılki ihracat hedeflerini de 42 milyar dolar olarak açıkladı.
             Irak operasyonu konusunda karamsarlığa kapılmamak gerektiğini söyleyen Satıcı, "Türkiye üç yıldır ekonomik savaş yaşıyor. Zaten savaş şartlarında üretim yaptık. 
             Olaylara tek taraflı yaklaşıp karaları bağlamamak lazım. Bu konuda Türkiye'nin B planı mevcut. Herşeye rağmen Türk özel sektörü üretimini, ihracatını devam ettirecek" dedi.
        2002'de ihracat önemli bir ivme kazandı. Bu 2003 yılında da sürecek mi?
             Bu yıl Türkiye 36.2 milyar dolarlık ihracat yaptı. Bu rakam cesaretle alınmış siparişlerin ve ihracatçının yaşadığı krizlere rağmen doğru refleks geliştirebilmesinin bir sonucu. Türkiye'de ilk bin firmanın istatistiklerine göre firmalar üretimden satışların yüzde 78'ini ihraç ediyorlarsa, bu kapasitelerin büyük bölümünün ihracata kanalize olduğunu gösterir. Bundan sonrası için mutlaka yatırıma ihtiyaç var. Bundan sonra yapılması gereken yaratacılığa, tasarıma, markaya yatırımdır. 2003 yılı Türkiye için her açıdan önemli bir yıl olacak. 
        2003'te ihracat hedefiniz nedir?
             İhracat 2001 ve 2002 yılındaki büyümesini sürdürürse, 42 milyar dolarlık bir hedefimiz var. 
        Bu, Irak'taki operasyonun etkileri gözönüne alınarak yapılmış bir tahmin mi?
             Irak konusunda çabuk ve toptancı bir yaklaşım sergiliyoruz. Türkiye'nin bu durumdan tek başına olumsuz etkileneceği yönünde bir tablo çizip, karamsarlığa kapılıyoruz. Böyle değil. Türkiye'nin o bölgeyle ilgili sorunları Irak'taki operasyona bağlı değil. Türkiye'nin bu bölgedeki sorunu Körfez Krizi'nden bu yana yaşıyor. O nedenle heyecana kapılmamak lazım. Ayrıca savaşı ticari açıdan değil, insani açıdan değerlendirmek daha doğru.
        Teslimatlar gecikir diye, yabancı müşterilerden sipariş iptalleri geldi mi?
             Şu anda yok. Kötü senaryo kurmamak lazım. Kuracak olursak, en kötüsünü de kurabiliriz. Mesela Irak operasyonunun uzaması halinde, petrol fiyatları aniden yükselecek, Türkiye'nin ve onlarca enerji ithalatçısı ülkede üretim maliyetleri artacak, pazardaki fiyatlar yükselecek ve dünya piyasaları birden karışacak. Bu en kötü senaryolardan birisidir. 
             Karalara bağlamayalım
        İhracatçı bu senaryoya yönelik bir tedbir aldı mı?
             Türkiye'de üç yıldır ekonomik savaş vardı. Böyle bir savaş yaşamadan zaten savaş şartlarında üretim yaptı. Zor koşullara dayanıklılık konusunda deneyimini artırdı. Dünyada enerji fiyatları yükselecek diyoruz, Türkiye'de zaten yüksek. Barışçı bir çözüm her zaman Türkiye'nin lehinedir. Olaylara tek taraflı yaklaşıp, karaları bağlamamak lazım. Bu konuda Türkiye'nin B planı mevcut. Herşeye rağmen Türk özel sektörü üretimini, ihracatını devam ettirecektir.
             Hükümet için Kambiyo rejimi hazırladık
        Geçen hafta Maliye Bakanı ile görüşmenizden ne gibi sonuçlar aldınız?
             Görüşmede ihracatla ilgili sıkıntıları ortaya koyduk. Türkiye'nin dünya dış ticaretiyle ölçüşebilecek bir kambiyo rejimine ihtiyacı var. Dünyada uygulaması olmayan bir kambiyo rejimiyle dış ticaret gelişmeye çalışıyor. Hükümete ciddi bir çalışma hazırladık. Kambiyo rejimi hazırladık. Bunun dışında fiktif ihracatlar, by - pass ihracatlardan kaynaklanan sorunların tamamı da bu vergi barışı sürecinde temizlenecek. Türkiye için yeni bir sayfa açılacak. Birikmiş vergi cezaları ile ilgili bir çalışma yapılacak. Taksitlendirme gibi ödeme kolaylıkları sağlanacak.
             Hedef Rusya, taktik agresif pazarlama
        Bu yıl hangi pazarlara ağırlık vereceksiniz?
             Şu anda çalıştığımız pazarlarda varolmaya devam edeceğiz. Bu yıl pazarlamada daha agresif olmayı planlıyoruz. Bizim doğal pazarımız Avrupa Birliği ülkeleri ama bu yıl Rusya pazarına ağırlık vereceğiz. 
             Sektörlere gelince, tekstil, hazır giyim, otomotiv, elektrik ve elektronik sektörlerinde ihracat artışı devam edecek. Ayrıca madencilik ve toprak ürünleri ihracatında gelişme olacak. Tarım sektörü ise olumsuz sinyaller veriyor. Son iki yılın ihracat rakamlarından da izlenebilir. Bu konuda acilen çalışma yapılırsa tarım, ihracat potansiyelinin artırmakla kalmayacak, sosyal açıdan büyük yarar sağlayacak. 2003'ün önceliğinde tarımın olması gerekiyor. 
             Devlet Bakanı Ali Babacan, SSK ve Bağ - Kur emeklilerine yapılan 75 - 100 milyon liralık zammın maliyetinin 3 katrilyon lira civarında olduğunu söyledi. Babacan, yeni vergiler koyulmasının düşünülmediğini bildirdi.
             Kızılcahamam'da yapılan Yatırım Ortamının İyileştirilmesi ve Koordinasyon Kurulu (YOİKK) toplantısına katılan Babacan gazetecilerin sorusu üzerine, zammın maliyetinin 3 katrilyon civarında olacağını belirtti ve "2003 bütçesinde bunun kaynağı ayrılmış olacak" dedi. Babacan "Bütçeyle berarber zammında kaynağını açıklamış olacağız. Bütçe ocak ayı sonunda hazır olacak" diye konuştu. 
             Kaynağın yeni vergiler veya vergi artışı yoluyla yaratılıp yaratılmayacağı yönünde bir soruya Babacan, "Yeni vergi yok. Vergi oranlarında artışta yok" yanıtını verdi. Babacan, "Hükümet programında açıkladığımız gibi kaynak, tamamen tasarruf tedbirleri ve verimlilikle sağlanacak" dedi.
             Sıkı mali politikalar önemli
             Dalgalı kura devam edileceğini, Merkez Bankası'nın piyasadaki makro temellere bağlantısı olmayan aşırı döviz dalgalanmalara müdahale edeceğini söyleyen Babacan, "Sıkı mali politikaların uygulanması ve yapısal reformların hızlandırılması büyük önem taşıyor" diye konuştu. 
        TÜSİAD'lı hocasıyla buluştu
             Babacan, YOİKK'nın bürokratlar, TOBB ve TÜSİAD'ın temsilcilerinin bulunduğu teknik komite toplantısına katıldı. Babacan toplantının ardından bir süre ODTÜ'deki öğrencilik yıllarında ekonomi dersi aldığı TÜSİAD Yönetim Kurulu Üyesi Oktay Varlıer ile görüştü. Varlıer görüşmenin ardından, Babacan'ın okulda başarılı bir öğrenci olduğunu, bu başarısını sürdüreceğine inandığını kaydetti. Babacan'ın pratiğini nasıl bulduklarını sorulması üzerine Varlıer, "Biz teoriyi verdik. Onlar daha da ileriye götürdüler" yanıtı verdi. Varlıer, hükümetin şansı olduğunu, ancak Babacan'ın da Irak, Kıbrıs konularının problem yaratabileceğinin bilincinde olduğunu söyledi.
        Yabancı zirvesi Irak'a bağlı
             Geçen yıl yapılacak olan ancak ertelenen dünyanın dev şirketlerinin katılacağı yabancı sermaye zirvesi konusunda Bakan Babacan ile Dünya Bankası Başkanı James Wolfensohn arasında bir görüşme olduğu öğrenildi. Wolfensohn, zirvenin ertelenmeyecek şekilde planlanması gerektiğini belirtirken, Babacan da bunun için zirvenin Irak'taki belirsizlik kalktıktan sonra yapılabileceğini söylediğini aktardı. Babacan, YOİKK toplantısında yaptığı konuşmada da Irak'ta bu kadar belirsizlik varken, maliyet hesaplamanın zor olduğunu söyledi. Babacan, "Bunun için ABD ile görüşmede esnek, değişen şartlara uyacak bir programı görüştük" dedi.
             Önümüzdeki günlerin en önemli gündemi, hükümetin 4. gözden geçirme çerçevesinde IMF'le yapacağı görüşmeler olacak. Piyasanın yakından takip ettiği bu görüşmelerin sonucu çok önemli. Görüşmelerin zorlu geçmesi bekleniyor. Kamu maliyesini ilgilendiren pek çok konuda alınan kararlar, yapılan açıklamalar hep IMF görüşmelerini zorlaştıracak nitelikte. 
             Hükümet kamu dengesinin harcama tarafına yönelik pek çok karara imza attı. Ancak, bu harcamaların nasıl finanse edileceği net değil. IMF ile yapılan anlaşmanın performans kriteri yüzde 6,5'luk faiz dışı fazla hedefine nasıl ulaşılacağı piyasa aktörleri için önemli bir soru işareti. İhale yasası, gibi temel konular yatırımcıların tedirgin olmasına neden oluyor. 
             Ocak ortasında başlayacak olan IMF görüşmeleri yoğun tartışmalara sahne olacak gibi. Bu noktada gündeme gelebilecek basit bir olumsuz haberin dahi piyasalar üzerinde etkili olacağı unutulmamalı. 
             IMF'le görüşmelerin olumlu sonuçlanması durumunda ise piyasalar rahatlayacak. Çünkü buradan gelecek kredi diliminin serbest bırakılması ucuz olan fiyatlara yabancıların da yönelmesini sağlayabilir. Önünü daha rahat gören yatırımcılar pozisyon almada zorlanmayabilir. 
             Irak için yeni senaryo
             Bundan birkaç gün öncesine kadar piyasalarda tartışılan konu Irak'a harekatın ne zaman başlayacağı idi. 
             Ancak şimdilik düşük bir ihtimal olarak görünse de savaşın çıkmayacağı yönünde yeni bir senaryo gündeme geldi. 
             Buna göre, Irak lideri Saddam Hüseyin'in ülke dışına kaçma senaryoları, piyasa oyuncuları için şimdilik düşük ihtimalli olsa da, olumlu bir beklenti niteliğinde. Savaş olmasını istemeyen, sorunun savaşsız çözümünü arzu eden Türkiye için bu senaryonun gerçekleşmesi tam bir piyango gibi olur. 
             Makro veriler iyileşiyor
             Makro ekonomik verilerdeki iyileşmelere her gün bir yenisi ekleniyor. 
             Açıklanan enflasyon oranları düşüşün devam ettiğini işaret ediyor. Yıllık bazda yüzde 29,7 olarak açıklanan tüketici fiyatları enflasyonu son 20 yılın en düşük seviyesinde. Yüzde 30,8'lik yıllık toptan eşya enflasyonu ise son 16 yılın en düşüğünde. 
        Irak'ta bir ihtimal daha var 
             Irak ve IMF'le görüşmeler borsanın önündeki en ciddi risk. Bu konular çözülünceye kadar endekste 10,000 taban olacak. Enflasyon oranı ise piyasada olumlu bir beklenti yarattı. Düşük enflasyon bonoya alış olarak yansıdı, dövizde duruldu. Irak'a bir operasyon olması durumunda endeks 9,000 puana kadar gevşeyebilir. Sonrasındaki hareketi ise savaşın seyri belirler. Ancak, piyasalar savaş olmama durumunu şu anda hiç tartışmıyor. Son günlerde gelişen koşullarda savaşın olmayabileceği de tartışılıyor. Bir şekilde savaşın olmaması ihtimali de var. Savaş satın alındı ve fiyatlandı. Ancak risk alabilecek yatırımcı savaşın olmama ihtimalini de bir getiri fırsatı olarak düşünmeli. Piyasalar gelişmeler paralelinde 10,000 - 11,000 bandında dalgalanabilir. 
        Borsada hareket sürebilir 
             Bir süredir, Irak'ta savaş olasılığı, Kıbrıs ve IMF görüşmelerine kilitlenen İstanbul Borsası yılın ilk iki işlem gününde yükseldi. 14,408'den 10,000'lere kadar gelen borsada geçen hafta yaşanan yükseliş endeksi 10,800 direnç seviyesinin üzerine taşıdı. Bu biraz da ertelenmiş bir yükseliş hareketi olarak görünüyor. Aralık ayını düşerek geçiren İMKB 100 Endeksi ocak ayının ilk gününü 10,599 seviyesinden tamamlarken, ikinci gününü 10,837 seviyesinden kapattı. Endekste haftalık artış yüzde 3.6 oldu. Endeks için 10,800 seviyesi güçlü bir dirençti. Bu seviyenin üzerine çıkılmış olması 11,200'lere doğru bir hareketi getirebilir. Ancak mevcut riskler devam ediyor. Bu nedenle temkinli olmada fayda olduğunu düşünüyoruz. 
        Arsan yeni yıla da hızlı girdi
             Özellikle İMKB 30 hisselerindeki gelişmeleri yakından takip ederek hikayesi olan hisselere yöneldikleri konuşulan oyuncuların piyasaları biraz hareketlendirmek istedikleri izleniyor. En son malzeme ise Yapı Kredi Bankası. Bunun dışında geçtiğimiz yılın spekülatif hisselerinin de gündemde kalmaya devam ettiğini görüyoruz. Bunların başında haftanın son iki gününü yüzde 12.35'lik değer artışı ile tamamlayan Beşiktaş Kulübü Başkanı Serdar Bilgili'nin şirketi Arsan Tekstil geliyor. İki günde yüzde 38 değer kazanan Frigo, yüzde 27 değer kazanan Kardemir hisselerinin de oyuncuların hareketleri ile canlandığı konuşuluyor.
        TÜRLERİNE GÖRE EN ÇOK KAZANDIRAN FONLAR
             Geçtiğimiz haftanın en çok kazandıran yatırım fonu türleri ve haftalık getiri bazında sıralama.
             Haftayı güçlenme çabalarıyla geçiren endekste kapanış 10,838 puan oldu. Endeks geçen haftaya göre yüzde 3,6 değer kazandı. En çok değer artışı yüzde 12,7 ile Turizm Endeksi'nde olurken, onu yüzde 10,2 ile Metal Ana Sanayi izledi. Senet bazında bakıldığında İMKB 100'de Arsan yüzde 38, Kardemir D yüzde 30 ve İhlas GYO yüzde 25 getiri ile ilk sıraları aldılar. İMKB'de en çok kazandıranlar genelde işlem derinliği sığ olan senetlerden çıktı. Haftanın en çok işlem gören senetleri Yapı Kredi, İş C ve Garanti oldu. Yapı Kredi'nin İstanbul yaklaşımına alınması bir anlamda borsadaki güçlenmenin de ilk kıvılcımı oldu.
        
        
        
