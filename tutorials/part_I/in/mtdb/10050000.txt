                       
        
        
                
             haber
                   
              İspanya'nın toksik atık yüklü gemisi 3 yıldır İskenderun'da bekliyor 
              Üçüncü zehir notası 
        
        
              İskenderun Körfezi'nde bin günden fazla süredir bekleyen 2 
              bin 200 ton toksik atık yüklü M/V ULLA gemisi için Türkiye İspanya'ya 
              üçüncü kez nota vermeye hazırlanıyor. 25 Şubat 2000'de İspanya'dan 
              getirdiği toksik atık yükleri nedeniyle uluslararası katı atık ticaretini 
              düzenleyen Basel Sözleşmesi'ne aykırı bulunan ve İskenderun Körfezi'ne 
              demirlenen Ulla Gemisi sorunu çözümlenemiyor. Çevre Bakanlığı Basın ve 
              Halkla İlişkiler Müşaviri Aslı Ceren İnanç , yükün İspanya'ya gönderilmesi 
              için girişimlerin sürdüğünü belirtti. Türkiye'nin Madrid Büyükelçiliği, BM 
              Cenevre Ofisi Daima Temsilciliği ve Basel Sekretaryası ile görüşmelerin 
              sürdüğünü anlatan İnanç, konunun Londra Büyükelçiliği aracılığı ile 
              Bayraklı Devletlerin Uluslararası Denizcilik Örgütü (IMO) Daimi 
              Temsilciliği'ne aktarıldığını ifade etti. 
              'Şirket sorumlu' 
              Dışişleri Bakanlığı'nca sorunun acilen çözülmesi amacıyla İspanya'ya bir 
              nota iletildiğini belirten İnanç, bunun üzerine İspanya yetkililerinin 
              Madrid Büyükelçiliği'ne ilettikleri yazıda Çevre Bakanlığı'nın tutumunda 
              bir değişiklik olmayacağına ilişkin ifadeler yer aldığını kaydetti. 
              Geminin tehlikeli yükünü ihraç eden Lafarge-Asland S.A. aleyhine İspanya 
              Çevre Bakanlığı'nca yapılan başvuru sonucunda şirketin, atıkları 
              İspanya'ya götürmek ve uygun bir şekilde bertaraf etmekle yükümlü olduğuna 
              karar verildiğini ifade eden İnanç şöyle konuştu: ''Kararda uygulamanın 6 
              ay içinde tamamlanması gerektiği belirtiliyor. Ancak 16 ay geçmesine 
              karşın bir girişimde bulunulmadı." 
        
        
         ABD Başkanı Bush ve AKP lideri Erdoğan 'Saddam'ın barış için tehlike 
              olduğu' görüşünde 
              Irak için işbirliği 
              Pentagon'da brifing Beyaz Saray'da bir araya gelen Bush ve Erdoğan 
              birbirinden Irak ve AB desteği istedi. Beyaz Saray Sözcüsü Fleischer, 
              Erdoğan ve Bush'un Irak konusunda uzlaştığını belirtti, ancak ne tür bir 
              işbirliği üzerinde anlaştıklarına yönelik açıklama yapmaktan kaçındı. 
              Görüşmeden önce Erdoğan'a Pentagon'da Irak brifingi verildiği belirtildi. 
              Türkiye'yle omuz omuzayız AB ülkelerinde aradığını bulamayan Erdoğan, 
              Bush'tan Avrupalı liderlerle yeni telefon görüşmeleri yapmasını istedi. 
              Bush, Dışişleri Bakanı Powell'ın AB liderleriyle telefon diplomasisi 
              yapacağını belirtirken ''ABD'nin stratejik dostu ve müttefikisiniz. AB'ye 
              üye olma arzunuzda sizinle omuz omuzayız'' dedi. 
        
        
        	3 Kasım seçimlerinin ardından resmi bir sıfatı 
              olmamasına karşın Avrupa ülkelerini ziyaret eden ve umduğunu bulamayan AKP 
              lideri Recep Tayyip Erdoğan , Kopenhag Zirvesi'ne sayılı saatler kala 
              AB'den Türkiye'ye müzakere takvimi verilmesi için ABD Başkanı George Bush 
              'tan destek istedi. Beyaz Saray'da ABD Başkanı'yla dün yaklaşık yarım saat 
              görüşen Erdoğan, Bush'tan ''Avrupalı liderlerle yeni telefon görüşmeleri 
              yapmasını'' istedi ABD Başkanı'ndan ''Ben de yaptım... Dışişleri Bakanı 
              Colin Powel 'ın bu görüşmeleri yapacağı'' yanıtını aldı. ABD tarafı 
              görüşmenin ağırlığını Irak'a verirken Beyaz Saray sözcüsü Ari Fleischer , 
              Erdoğan'ın Bush'la Irak ve Irak lideri Saddam Hüseyin 'in barış için 
              tehlike olduğu ve silahsızlandırılması konusunda ''aynı görüşte'' olduğunu 
              açıkladı. Bush'un, Erdoğan'a Türkiye'nin Irak konusunda desteğini 
              istediğini ilettiği belirtilirken Beyaz Saray Sözcüsü, Irak konusunda iki 
              liderin ne tür bir işbirliği üzerinde anlaştığı yönündeki soruyu ise 
              yanıtlamaktan kaçındı. Bush'la görüşmesinden önce Amerikan Savunma 
        
        
              Beklenenden kısa süren görüşmede, Bush'un Erdoğan'ın hukuki durumunu 
              esprili bir şekilde gündeme getirerek ''Anladığım kadarıyla Türkiye'de 
              yakında bir görev değişikliği olabilir'' dediği öğrenildi. 
        
        
        AKP, Erdoğan'ın önündeki engelleri kaldırmak için 'seçim takvimini uzatma 
              formülü'nü devreye soktu 
              'Uyum'da zaman taktiği 
              **Birinci uyum paketi, bazı değişikliklerle Adalet ve Anayasa 
              komisyonlarında kabul edildi. Pakette yapılan değişiklikle iptal edilen 
              seçimin yenilenmesi için öngörülen 60 günlük süre 90 güne çıkarıldı. Bu 
              düzenlemeyle Siirt seçiminin 9 Şubat yerine 9 Mart'ta yapılmasının gündeme 
              gelebileceği belirtildi. 
              ANKARA (Cumhuriyet Bürosu) - AKP, Recep Tayyip Erdoğan 'ın önündeki yasal 
              engelleri kaldırarak, Siirt seçimine gidebilmek için birinci uyum 
              paketinde ''seçim takvimini uzatma formülü'' nü devreye soktu. Pakette 
              yapılan değişiklikle iptal edilen seçimin yenilenmesi için öngörülen 60 
              günlük süre 90 güne çıkarıldı. Bu düzenlemeyle Siirt seçiminin 9 Şubat 
              yerine 9 Mart'ta yapılmasının gündeme gelebileceği belirtildi. 
              Birinci uyum paketi, dün AKP ile CHP arasında varılan uzlaşma gereği bazı 
              değişiklikler yapılarak, TBMM Adalet Komisyonu'nda kabul edildi. Pakette, 
              azınlık vakıflarının mal edinmesiyle ilgili hükümde bazı sınırlamalar 
              getirildi. Buna göre, söz konusu vakıfların taşınmaz mal edinmesiyle 
              ilgili ilke ve kriterler, Vakıflar Genel Müdürlüğü'nün bağlı olduğu 
              bakanlık tarafından çıkarılacak yönetmelikle belirlenecek. 
              Pakette, siyasi partilere üyeliği ve milletvekilli seçilme yeterliliğini 
              düzenleyen Siyasi Partiler Yasası ve Milletvekili Seçimi Yasası'nda 
              değişikliklere de bazı eklemeler yapıldı. 
              Siyasi partilere üye olmayı ve milletvekili seçilmeyi engelleyen suçlara 
              ''yüz kızartıcı suçlar'' da eklendi. Pakete eklenen yeni maddeyle, henüz 
              yasalaşmamış 3 maddelik anayasa değişikliği paketine uyum içeren 
              düzenlemeler getirildi. Buna göre, bir milletvekili seçim çevresinde, tüm 
              milletvekillerinin boşalması durumunda 90 gün içinde araseçim 
              yapılabilecek. 
              Paketin Dernekler Yasası'nda değişiklikler öngören hükümleri de yeniden 
              düzenlendi. Dernek kurma yasağını düzenleyen maddeye, ''Türkiye 
              Cumhuriyeti'nde ırk, din, mezhep ve bölge farklılığı veya bunlara 
              dayanarak azınlık yaratmak ve Türkiye Cumhuriyeti'nin üniter yapısını 
              bozmak; Atatürk'ün kişiliğini, ilkelerini, çalışmalarını veya anılarını 
              kötülemek veya küçük düşürmek ya da başkalarının hürriyetlerini 
              kısıtlamak'' ibaresi eklendi. 
              OHAL Bölgesi'nde hükümlü ve tutukluların gözaltı süreleri 10 günden 4 güne 
              indirilirken, teşhis, yüzleştirme, yer gösterme ve tıbbi muayene için 
              cezaevinden alınmaya da için de hâkim kararı getirildi. 
              Pakette, iptal edilen seçimlerin yenilenmesi için öngörülen 60 günlük 
              sürede 90 güne çıkarıldı. Bu düzenlemeyle Siirt'teki seçim takviminin 1 ay 
              daha uzaması gündeme gelirken, Adalet Bakanı Cemil Çiçek, bu olasılığı 
              doğruladı. 
              Birinci uyum paketi, Anayasa Komisyonu'nda da kabul edildi. Komisyonda, 
              CHP'lilerin derneklerin Atatürk'e hakaret içerikli bildirilerinin 
              toplatılmasını öngören önergesi tartışma yarattı. AKP'li Hüsrev Kutlu , 
              ''Zaten daha önceki maddelere bu yönde ifadeler konuldu. Atatürk 
              ilkelerine saygı, her maddede zikredilmekle olmaz. Lüzumlu lüzumsuz her 
              maddeye Atatürk ilkeleri koymanın ne anlamı var'' dedi. 
              Pakette, azınlık vakıflarının mal edinmesinde Dışişleri ile İçişleri 
              bakanlıklarının uygun görüşünün alınması yönündeki düzenleme madde 
              metninden çıkarıldı. Bir seçim çevresinin milletvekillerinin tamamının 
              boşalması halinde ara seçim yapılması hükmü getirildi. Söz konusu ara 
              seçimle genel seçim arasında 1 yıllık bir süre olması durumunda ise iki 
              seçim birleştirilmeyecek. 
        
        
        EĞİTİM-SEN'DEN MUMCU'YA: 
              Yöneticiler seçimle gelsin 
              Milli Eğitim Bakanı Erkan Mumcu'nun 1041 bürokratı görevden alması 
              üzerine 'gerici kadrolaşmadan' kaygı duyan Eğitim-Sen, Mumcu'ya vermek 
              üzere ''Atama-Yükseltme Yönetmeliği'' taslağı hazırladı. 
        
        
              Milli Eğitim Bakanı Erkan Mumcu 'nun il ve ilçe milli eğitim 
              müdürlüklerinde vekâleten görev sürdürenleri görevden almasını ardından 
              yeni atama yönetmeliği için hazırlık başlatıldı. Görevden almalara tepki 
              gösteren ve ''gerici kadrolaşmadan'' endişe eden Eğitim-Sen Genel Başkanı 
              Alaattin Dinçer , görüştükleri Mumcu'nun ''taslağınızı getirin 
              tartışalım'' önerisi üzerine yeni bir ''Atama-Yükseltme Yönetmeliği'' 
              taslağı hazırladı. Eğitim-Sen tarafından hazırlanan yönetmelik taslağında, 
              il, ilçe milli eğitim ve okul müdürlüklerinin atamasının okullarda 
              yapılacak seçimle belirlenmesi, tepeden atamaların da engellenmesi 
              öngörüldü. 
              Konuya ilişkin olarak Cumhuriyet 'in sorularını yanıtlayan Eğitim- Sen 
              Genel Başkanı Dinçer, taslağın hazır olduğunu ve tartışmak için Mumcu'nun 
              çağrısını beklediklerini söyledi. Taslağın, MEB kurumlarında demokrasi 
              dışı atamaları engelleyici nitelik taşıdığını belirten Dinçer, ''Taslağın 
              uygulamaya geçmiş hali üniversitelerde yapılan rektör seçiminin hemen 
              hemen aynısı olacak'' dedi. 
              Eğitim-Sen tarafından hazırlanan ve Mumcu'ya hafta içerisinde sunulması 
              planlanan yönetmelik taslağında şu düzenlemeler öngörülüyor: 
              Milli eğitim il ve ilçe müdürleri ile okul müdürleri, öğretmenler 
              arasından seçilecek. 
              Aday olacaklardan okul müdürü olmak isteyenler en az 5 yıl, milli eğitim 
              müdürlüklerinde görev yapmak isteyenler de en az 15 yıl öğretmenlik yapmış 
              olacak. 
              Her yönetici kademesi için bir aday çıkacak. Çıkmazsa en deneyimli 
              yardımcı ya da vekil aday sayılacak. 
              Yönetici olmak isteyenlerde yabancı dil koşulu aranacak. 
              Her okul ya da il ve ilçede yönetici olmak isteyenler adaylığını 
              belirtecek ve yöneticiler öğretmenler tarafından kapalı oylamayla 
              seçilecek. 
              Yöneticilerin görev süresi 3 yıl olacak ve en fazla iki dönem görev 
              yapılabilecek. 
        
        
        Cumhurbaşkanı Sezer, devletin hak ihlallerini önlemekle yükümlü olduğuna 
              işaret etti: 
              Özgürlükler genişletilmeli 
              Cumhurbaşkanı Sezer, temel hak ve özgürlüklerin alanını genişleten yasal 
              değişikliklerin büyük önem taşıdığını belirtirken AKP lideri Erdoğan, 
              insan haklarına ilişkin taahhütlerinin arkasında duracaklarını söyledi. 
              TİHV Başkanı Önen ise Yeter davasının zamanaşımına az bir süre kalması 
              nedeniyle Başbakan Gül'e bir mektup gönderdi 
              Cumhurbaşkanı Ahmet Necdet Sezer , temel hak 
              ve özgürlüklerin alanını genişleten yasal değişikliklerin, evrensel 
              ölçütlerin yakalanması yönünden büyük önem taşıdığını belirterek, 
              Türkiye'nin insan haklarının korunması ve geliştirilmesi için kapsamlı 
              adımlar attığını kaydetti. Türkiye İnsan Hakları Vakfı (TİHV) Başkanı 
              Yavuz Önen , gözaltında ölen Süleyman Yeter 'in de aralarında bulunduğu 14 
              kişiye işkence yapan polislerin yargılandığı davanın zamanaşımına 
              uğramasına az bir süre kalması ve insan hakları ihlallerine dikkat çekmek 
              için Başbakan Abdullah Gül 'e mektup gönderdi. 
              Sezer, Dünya İnsan Hakları Günü nedeniyle yayımladığı mesajda, insan 
              haklarının korunması ve geliştirilmesinin demokratik rejimin vazgeçilmez 
              öğeleri olduğunu bildirdi. Türkiye'nin, insan haklarına saygı kavramını 
              hukuk düzeninin temel ilkelerinden biri olarak kabul ettiğine işaret eden 
              Sezer, şu görüşleri dile getirdi: 
              ''Ülkemiz, gerek uluslararası yükümlülüklerimiz, gerek yurttaşlarımızın 
              istek ve beklentileri doğrultusunda insan haklarının korunmasına ve 
              geliştirilmesine yönelik kapsamlı adımlar atmaktadır. Temel hak ve 
              özgürlüklerin alanını genişleten yasal değişiklikler ve uygulamaya ilişkin 
              düzenlemeler, insan hakları alanında evrensel ölçütleri yakalamamız 
              yönünden büyük önem taşımaktadır.'' 
              Devletin güç ve yetkisini, insan haklarına saygının yerleşmesi, bu 
              haklardan herkesin eşit biçimde yararlanması ve ihlallerin önlenmesi 
              yolunda kullanmakla yükümlü olduğunu anlatan Sezer, bireylerin ve sivil 
              toplum örgütlerinin de devletle birlikte çaba harcaması gerektiğini 
              vurguladı. 
              Aydınlık gelecek dileği 
              TBMM Başkanı Bülent Arınç , mesajında ''İnsanlığın ortak değeri olan temel 
              hak ve özgürlükler, devlet idaresi altında onurlu bir hayat sürebilmenin 
              önşartıdır'' dedi. Başbakan Abdullah Gül, mesajında hükümetin temel hak ve 
              özgürlükler alanında evrensel standartlara ulaşma kararlılığına sahip 
              olduğunu bildirdi. Gül, ''Başta düşünce ve ifade, inanç, eğitim, 
              örgütlenme ve girişim özgürlüğü olmak üzere bütün medeni ve siyasi 
              özgürlükleri güvenceye almak, insanımıza korku ve endişeden uzak olarak, 
              bireysel gelişimini sürdürebildiği ortamı sağlamak, demokratik yönetim 
              anlayışımızın temelini oluşturmaktadır'' dedi. 
              AKP Genel Başkanı Recep Tayyip Erdoğan yaptığı açıklamada, AKP'nin insan 
              haklarına ilişkin taahhütlerinin arkasında duracağını, gerekli hukuki 
              düzenlemeleri ertelemeden yaşama geçireceğini bildirdi. Erdoğan şunları 
              söyledi: ''AKP'ye göre, tam ve yasaksız bir demokrasi, herkesin hukukunun 
              korunması, devletin de hukuk temeline oturmasıyla mümkündür. Biz, bu 
              konudaki hassasiyetimizi öncelikle kendi ülke insanımızın mutluluğu için 
              sonuna kadar koruyacağız. Artık temel hak ve özgürlükleri içeride ve 
              dışarıda tartışma konusu yapan, ülkenin gelişmesini engelleyen, vehimler 
              ve korkular üreten bir ülke olmak istemediğimizi bu vesileyle bir kez daha 
              kamuoyumuzun dikkatine sunuyorum.'' 
              'İşkence mektubu' 
              Türkiye İnsan Hakları Vakfı Başkanı Yavuz Önen, gözaltında ölen Süleyman 
              Yeter'in de aralarında bulunduğu 14 kişiye işkence yapan polislerin 
              yargılandığı davanın zamanaşımına uğramasına az bir süre kalması ve insan 
              hakları ihlallerine dikkat çekmek için Başbakan Abdullah Gül 'e mektup 
              gönderdi. Önen, mektubunda soruşturma açmak için gerekli olan idari izin 
              koşulunu, işkence davalarında zamanaşımını ve ceza ertelenmesini ortadan 
              kaldıracak düzenlemelerin bir an önce gerçekleştirilmesini istedi. 
        
        
        İKİ FARKLI ALANDA ÖDÜL 
              Türk bilim adamlarının uluslararası başarısı 
              OZAN YAYMAN 
              Rahim içi kanserine neden olan belirtileri, rahmi almadan tedavi 
              olanağı sağlayan yöntem geliştiren Türk hekimler, uluslararası alanda 
              prestije sahip ''Altın Histeroskopi'' ödülünü aldılar. Anadolu 
              Üniversitesi (AÜ) Araştırma Görevlisi Özge Kandemir 'in projesi de 
              Almanya'da düzenlenen ''Uluslararası Fonksiyonel Tasarım'' yarışmasında, 
              18 ülkeden katılan bine yakın proje arasında birinci seçildi. 
              ABD'de 31 yıldır çalışmalarını sürdüren Endoskopi Derneği, SSK Ege 
              Doğumevi ve Kadın Hastalıkları Eğitim Hastanesi'nden Op. Dr. Salih Sadık , 
              Op. Dr. Ahmet Önoğlu ile Akdeniz Üniversitesi Tıp Fakültesi Tüp Bebek 
              Merkezi Başkanı Prof. Dr. Ömür Taşkın ve ekibinin geliştirdikleri yöntemi 
              yılın en başarılı bilimsel çalışması olarak değerlendirdi. 
              Rahmi almadan tedavi olanağı 
              Rahim içi urları ortadan kaldıracak ve kısırlık nedenlerini yok edecek 
              uygulama, hekimlerin 3 yıllık çalışma sonucu geliştirdikleri yöntemle 
              sağlık alanına kazandırıldı. Rahim kanserine yol açabilecek belirtileri, 
              rahmi almadan tedavi olanağı sağlayan ortak çalışma tıp çevreleri 
              tarafından büyük aşama olarak kabul ediliyor. Op. Dr. Sadık, rahim ağzı 
              kanserinin, kanser nedeniyle ölümler arasında birinci sırada yer aldığını 
              belirterek ''Gelişmiş ülkelerde bu hastalık sonucu ölüm nedeni alt 
              sıralara çekildi. Ancak Türkiye'de hâlâ ilk sırada yer alıyor'' diyerek 
              tutarlı programlarla gelişmiş ülkeler çizgisine ulaşılabileceğini söyledi. 
        
        
              Bine yakın proje arasından seçildi 
              Öte yandan, Anadolu Üniversitesi (AÜ) Araştırma Görevlisi Özge Kandemir 
              'in projesi, Almanya'da düzenlenen ''Uluslararası Fonksiyonel Tasarım'' 
              yarışmasında, 18 ülkeden katılan bine yakın proje arasında birinci 
              seçildi. İç mimarlık dalında yüksek lisans yapan Kandemir, Almanya'da bu 
              yıl ilk defa ''Alleskönner 2002'' adıyla düzenlenen Uluslararası 
              Fonksiyonel Tasarım Yarışmasına ''Kahve Çekirdeği'' adlı projesiyle 
              katıldı. Kandemir'in ''kahvenin dünya üzerindeki tüm insanları bir araya 
              toplayabilen önemli bir içecek olduğunu'' anlattığı tasarımı, 18 ülkeden 
              katılan bine yakın öğrencinin projesi arasında birinci seçildi. 
        
        
        
        
