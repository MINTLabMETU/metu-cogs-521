                           
             
             
                    
                Söyleşi
                   
        
        Aşıklı Höyük'teki bulgularla, "Işık Anadolu'dan Yükseliyor"!

        Aşıklı Höyük Kazısı pek çok ilke ev sahipliği yapıyor. Avcı bir toplum, tarım henüz başlamış; ama son derece gelişmiş bir toplumsal örgütlenme var. İşbölümü ayrıntılanmış ve yönetici sınıf oluşmuş. Dünyanın en eski kent planı, Aşıklı Höyük'e ait, en eski çevre duvarı da orada. Kerpiçle taş ilk defa birlikte kullanılmış. Bakırın tavlandığı ilk yerleşimlerden. Ölüler belki de ilk kez orada kefene sarıldılar...
        Prof. Dr. Ufuk Esin ile söyleşi (İstanbul Üniversitesi Arkeoloji Bölümü Prehistorya Anabilim Dalı Emekli Öğretim Üyesi, Aşıklı Höyük Kazısı Başkanı) 
        Söyleşi: Nilüfer İlkaya
        
        Sunuş

        Ülkemizde özellikle son yıllarda Neolitik yerleşmelerde yapılan kazılar, her geçen gün şaşırtıcı bulgular ortaya çıkarıyor. Daha önce Güneydoğu Asya (Mezopotamya) ile ilişkili diğer bulgulara, insanın kültürel evrimiyle ilgili yenilerini ekleyen ve hatta eski bilgileri altüst eden yerleşimler bir bir gün ışığına çıkıyor ve bilim dünyasını şaşırtmayı sürdürüyor. Aşıklı Höyük bu yerleşimlerden biri. Aksaray ilinin Kızılkaya Köyü'nün yakınında, Melendiz Nehri'nin kıyısında yer alıyor. Çanak çömleksiz Neolitik bir yerleşme olan Aşıklı Höyük'ün en eski tarihlemesi MÖ 7952'ye kadar gidiyor. Aşıklı Höyük'te, İÜ Prehistorya Anabilim Dalı'nın başlattığı kurtarma kazıları, 1989'dan beri Prof. Dr. Ufuk Esin başkanlığında sürüyor. Prof. Dr. Ufuk Esin ile Aşıklı Höyük Kazısı ve buluntuları üzerine söyleştik. Yine Sayın Esin'in bir makalesinden Neolitik Dönemi tanımlayan kısa bir alıntı yaptık. Ayrıca antropolog Prof. Dr. Metin Özbek'in Aşıklı Höyük'te bulunan beyin ameliyatı geçirmiş bir kafatası üzerindeki incelemeleriyle ilgili bir makalesi ile Dr. Henk Woldring'in Aşıklı Höyük'te yerleşmenin o zamanki bitki örtüsünü belirlemek amacıyla yaptığı polen analizini konu alan makalesinden birer bölüme yer verdik. Prof. Dr. Ufuk Esin'e, sağlık sorunlarına rağmen, bizi kırmayarak görüşmeyi kabul ettiği için ve yardımlarından dolayı çok teşekkür ediyoruz. Aşıklı Höyük'ü ayağa kaldırıp, yeni kuşaklara aktarılmasını sağlayacak Aşıklı projelerinin gerçekleşmesi dileğiyle...
        -"Sayın Esin, sizi Aşıklı Höyük kazılarıyla tanıyoruz. Aşıklı Höyük kazılarından önceki çalışmalarınızdan kısaca söz eder misiniz?"
        -"İÜ Prehistorya Anabilim Dalı'ndayken bir çeşit arkeometri çalışmalarının başlangıcını yaptım. Spektral analiz çalışmalarıyla Anadolu Maden Enstitüsü hakkında kapsamlı bir araştırma yaptım. Bu aşağı yukarı ilk çalışmalarımdan bir tanesi. Bundan sonra kurtarma kazıları yaptım. Nerede bir kurtarma kazısı varsa, oraya gittim. Keban'la başladık, sonra yine aynı çerçevede Aşağı Fırat'a indik. Keban Barajı bitince, Aşağı Fırat barajlarından Karakaya Barajı başladı. Malatya'da Değirmentepe'de yine kurtarma kazılarına gittik. Bunlar bitince, bu defa Aşıklı'nın su altında kalacağı söylendi. Bunun üzerine Aşıklı'da kurtarma kazılarına başladık."
        -"Bu Aşıklı'nın ilk kazılarının başladığı, 1989'da mı oluyor?"
        -"Evet. Fakat Aşıklı'da kazıya başlar başlamaz, buranın mutlaka kurtarılması gerektiğini anladık. Su altında kalmasının çok yazık olacağına inandık, çünkü gördüğünüz gibi böyle bir Neolitik yerleşim daha yok. Çok ilginç mimarisi olan bir yer. Burada önce kerpiçle başlayan insanlar, sonradan taşı öğreniyor, kullanıyorlar. Birçok şey bakımından, burası başlangıç. O yüzden de yok olmaması gerekiyor."
        Bu arada Keban ve Değirmentepe Kazıları'nı yönetirken, yavaş yavaş Arkeometri Ünitesini kurdum. ODTÜ'ten arkadaşlarımızla, Boğaziçi ve Çukurova Üniversiteleri'nden bu işlere ilgi duyan, gerçekten arkeometrik çalışma yapmak isteyen kim varsa, onları topladık ve grup oluşturduk. TÜBİTAK nezdinde, TÜBİTAK Arkeometri Ünitesi'ni kurduk ve orada çalıştık. Sonra onu yenilemek gerekti. Bu defa araştırma ve analiz yöntemlerine dayalı bir başka ünite kurduk ve bunların sonucunda ODTÜ ve İTÜ'de Arkeometri Yüksek Lisansı doğdu. Ayrıca Arkeometalurji çalışmalarında bir atılım yaptık. O da şimdi Boğaziçi Üniversitesi'nde uygulanıyor.
        
        Arkeometri en büyük yardımcı

        -"Türkiye'de neden bugüne kadar arkeometri yoktu? Arkeometrinin arkeoloji açısından önemi nedir?"
        -"Türkiye'de arkeometri yoktu, çünkü arkeometriye ilgi duyan fen bilimciler yoktu. Biri fizikçi, diğeri kimyacı Yeter Göksu ve Olcay Birgül arkadaşlarımızla başladık. Hocalarımızdan Prof. Dr. Halet Çambel, rahmetli Prof. Dr. Bahadır Alkım yardımcı oldu ve biz bu üniteyi kurduk."
        Arkeometri niye önemli? Arkeometri herhangi bir malzemeyi tanımada, herhangi bir olayı yorumlamada bize en büyük yardımcıdır. Yoksa örneğin bir polen analizi, bir arkeobotanik olmazdı. Bir de arkeozooloji var; hayvan kemiklerinin incelenmesi, tanınması. Ayrıca yerleşme biriminin radyoaktif tarihlenmesi. Bütün bunlar yapıldı Türkiye'de. Ama kurumlaşma daha sonra oldu, amatör ruhla çalışıldı. Şimdi bizim arkeometrimiz de dünyadakilerle yarışmaya başladı. Bu da çok onur verici. Yabancılardan proje alan arkadaşlarımız var. Ayrıca Kültür Bakanlığı da, Nurettin Yardımcı zamanında bu işi çok önemsedi ve Kazı Sonuçları Toplantıları'yla birlikte, Arkeometri Sonuçları Toplantısı da yapmaya başladık. Anadolu'da her gün yeni alanlar bulunuyor; toprak analizleri yardımıyla bir şeyin üzerinde kim nasıl yaşadı, ne artık bıraktı, ne yedi, ne içti gibi sorulara cevap bulunmaya çalışılıyor. Yani arkeoloji tek başına yetmiyor. Şimdi klasik kazılarda da arkeometri araştırmalarına başlandı. Prof. Dr. Güven Bakır, Prof. Dr. Hayat Erkanal bunlara eğilmeye başladı. Bu beni çok mutlu ediyor.
        
        İlk heykel sanatı Anadolu'da

        -"Aşıklı Höyük'e dönersek, kurtarma kazıları hâlâ sürüyor. Aşıklı'nın önemi nerde?"
        -"Anadolu'daki Neolitik dönem hakkında çok fazla fikrimiz yoktu. Neolitik Dönem deyince, yalnızca akla Mersin'deki, Hatay'daki kazılar geliyordu. Sonra ilk yerleşik köy dönemi olarak da, yüzey araştırmalarıyla saptanan höyükler arasında Çayönü seçildi. Burada çalışmalar başladı. Fakat Anadolu, yavaş yavaş Neolitik çalışmalarıyla öyle bir duruma geldi ki; artık "Ex Oriente Lux" (Işık Doğu'dan Yükselir) deyimi, "Ex Anatolia Lux" (Işık Anadolu'dan Yükselir) oldu. Daha önce bilinen yerler, İsrail, Ürdün, Suriye, İran, Irak'tı. Fakat şimdi Türkiye'de hem yerleşimlerin tarihleri, hem buluntular öyle bir çapa erişti ki, şaşkınlık verecek derecede. Mesela ilk heykel sanatı, ilk kabartma sanatı Anadolu'da; Çatalhöyük'den de 1500 sene önce Nevalı Çori'de, Göbeklitepe'de bulundu. Ayrıca Çayönü var, akıl almaz bir yerleşim yeri. Aşıklı Höyük de, bir taraftan Çatalhöyük'ün öncüsü."
        
        Çatalhöyük'teki duvar resmi, Aşıklı'nın planı

        -"Aşıklı neden ve hangi açıdan Çatalhöyük'ün öncüsü olarak düşünülüyor?"
        -"Çatalhöyük'te bulunan bir duvar resminde, Hasandağı görünüyor ve altta da bir yerleşim resmi var. Şimdiye kadar bu alttaki resmin, Çatalhöyük'ün planı, üsttekinin de Hasandağı olduğu tezi öne sürüldü. Oysa şimdi çok ilginç yeni bir yorum getiriliyor. Antropolog Rudgley'e göre, Hasandağı Çatalhöyük'ten görünmüyor. Hasandağı'nın resimdeki gibi görünüşü Aşıklı'dan ve bu plan da Aşıklı'ya ait. Aşıklı'daki insanlar Çatalhöyük'e gittiler ve geldikleri yer, anayurtları Aşıklı olduğu için, onun resmini yaptılar. Böyle bir yorum getiriliyor. Yani şu anda dünyanın en eski planı Aşıklı'ya ait."
        Çatalhöyük ile Aşıklı arasında kültür olarak da birtakım benzerlikler var. Bu benzerliklerin yanında farklılıklar da var. Bu farklılıkların en önemlisi, Aşıklı'da daha örgütlenmiş bir toplum modeli olması; oysa Çatalhöyük'de öyle değil. Çatalhöyük'de oturanlar aynı tip işlerle uğraşıyor. Aşıklı'da ise, başka başka işlerle uğraşan gruplar var: Avcılar var, yiyeceği getirenler, kaynaktan obsidiyen taşıyanlar, deri imalatçıları, kemik endüstrisini yapanlar, hayvanları parçalayanlar var. Bu işleri organize eden bazı özel konumlu insanlar, özel yerlerde oturuyor. Çatalhöyük'te öyle özel yerler yok.
        -"Aşıklı Çatalhöyük'ten ne kadar önce? Bir de Aşıklı'da üç yerleşim tabakası tanımlıyorsunuz. Bu yerleşimleri biraz açar mısınız?"
        -"Arada bin yıl fark var. Buzul çağı bitmiş, Holosen başlıyor. Yeni zamanlar yeni başlıyor, iklim değişmeleri sürüyor; bu iklim değişmeleri olurken, bu insanlar burada yerleşik yaşama geçiyor. Bu hemen hemen 10.000 yıl önce. Şimdilik yerleşimde, 3. tabakaya ait, fazla geniş bir kazı alanı yok. Ama 2. tabakaya ait çalışmalarımızda ilerledik. 2. tabaka, MÖ 8. bin yıl. Onun altı, 3. tabaka daha eski tabi. Burada evler sık sık iklim değişmesinden dolayı tamir görmüş. Tamir gördüğü için de, biz bunların yapı evrelerini takip edebiliyoruz. Her yapı evresinde kaç tane mahalle, kaç tane ev var; bunları bilebiliyoruz."
        -"Bu tabakaların aralarında bir boşluk mu var?"
        -"Hayır, ama tabakalar arasında bir çöp birikintisi var. Ötekinde ise, duvarlar sürekli birbirini takip ediyor. Bir yapı evresini kazıp, altına geçiyorsunuz. Burada bazı duvarlar, hep birbirini takip etmiş; ama bazıları etmemiş. Bu tamir esnasında, bütün çöpleri alıp yan tarafa atıyorlar ve burada bir çöp birikintisi oluşuyor. Ayrıca bu çöplük alanlarını da işlik olarak, atölye gibi kullanıyor. Bunlar, oturulan mahallelerin arasında büyük alanlar şeklinde yer alıyor."
        
        Bulunan en eski çevre duvarı

        -"1. tabakada yerleşim nasıl?"
        -"1. tabaka yok, o aşınmış zaten. 2. tabakadan itibaren kalıntıları görmeye başlıyoruz. Höyüğün hemen hemen 4000 metrekaresini açtık, 2. tabakanın bütün planı çıktı. Ayrıca, yerleşmenin doğusunda bir çevre duvarı bulduk. Bir tarafı Melendiz'e bakıyor. Melendiz'e bakan tarafta duvar şimdi yok; ama o zaman var mıydı, bilmiyoruz. O kısım aşınmış. Yerleşim duvarını halen takip ediyoruz, çünkü yer yer daha derine gidiyor. Duvarın kuzeydoğu ucunu bulduk, şimdi güneye doğru takip ediyoruz. Ana girişlerden bir tanesi, olasılıkla çevre duvarının iki burcunun olduğu yerden. Bu çevre duvarını savunma amacıyla düşmana karşı mı, hayvanlara karşı mı yaptılar; onu bilmiyoruz. Aşıklı'daki bu duvar, bulunan en eski çevre duvarıdır."
        -"2. tabaka hangi döneme rastlıyor?"
        -"2. tabaka tamamen Akeramik (çanak çömleksiz) Neolitik. Höyük'te daha sonraki dönem yok zaten. Onun daha eskisi 3. tabakayı, sadece sondaj yerinde açıyoruz. Bir de olasılıkla 3. tabakada eski yerleşim yeri var. Bu da Melendiz kıyısında, güney tarafta, tamamen höyüğün dışında. İlk defa orada yerleşmişler. Burada iklim değişikliğinden dolayı bir taşkın olmuş, bu yüzden o yöreyi terk etmişler ve yerleşmenin üzerinde çakıl birikmiş. Melendiz'in bugün aktığı yerde, o zaman Melendiz Nehri akmıyor. Nehir, hep yatağını değiştiren yaramaz bir nehir. Bu en eski yerleşme, tamamıyla avcı bir köy. Yerleşme dokusunun ana prensipleri o zamandan kurulmuş; bakıyoruz gene iki tane ev, arada bir avlu, dar sokaklar. Sonra oradan kaçıyorlar. Kaçtıklarında bugün kazdığımız yere mi, yoksa başka tarafa mı yerleşiyorlar, bilmiyoruz. Derin sondajı yalnız kuzeyde kazıyoruz. Çünkü yerleşmenin genel görüntüsünü bozmak istemiyoruz. İleride restore edilip, bir açık hava müzesi olunca; insanlar gelsin bu yerleşmenin görkemini görsün istiyoruz."
        
        Gelişmiş bir örgütlenme

        -"Yerleşimde halkın oturduğu evler var. Bu evlerin nasıl olduğunu bize anlatır mısınız?"
        -"Bu evler kerpiçten yapılıyor, içten ve dıştan sıvalı; iki gözlü, üç gözlü, hatta beş gözlü olanları var. Her odadan diğerine geçiliyor; ama giriş damdan, evlerden dışarıya çıkamıyorsunuz. Evlerin aralarında çok dar koridorlar, avlular var. Çatalhöyük'te de aynı şekilde evlere damdan giriyorsunuz. Ama evlerden, mahallelerden, yerleşme dışına çıkamıyorsunuz. Yani kapalı bir yerleşim dokusu."
        -"Aşıklı'daki gelişmiş bir örgütlenme dediniz..."
        -"İşbölümü açısından öyle görünüyor. Yerleşmede halkın oturduğu yerler var. Başka bir yapı grubu var, tapınak dediğimiz yerler. Bu özel kesimde oturan yönetici bir sınıf var, hiyerarşi var. Zaten bu kadar düzenli bir mimari gösteren yerde, kompleks bir örgütlenmenin olması gerek. Çünkü her iki ayrı tipin yapı dokusunda farklılıklar var, bu çok önemli. Geniş çakıl döşeli bir caddenin bitişiğinde, çok büyük bir bina var ve onunla aynı alanı paylaşan büyük ana koridorlar, birtakım avlular, ayrıca bir başka bina daha var. Bu binanın bütün tabanı kırmızı, beton kadar sert bir malzemeyle döşeli. Bunu restore etmiş ve kısmen yarısını sarıya boyamışlar. Bu yapı birimi, tapınak olarak adlandırdığımız bir yer. Öteki yapı da tapınakla beraber olan ve yönetimle ilgili bir başka bina. Yani burada oturanlar, öteki konutlarda oturan insanlardan farklı; işlevleri de farklı."
        
        Kerpiçle taş ilk defa burada birlikte kullanılıyor

        -"Aşıklı için avcılıktan tarıma geçişteki en önemli yerleşimlerden biri deniliyor. Tarım var mı?"
        -"Evet ama, tarım çok az; yani tarıma başlangıç var ve daha çok yabani tahıl kullanmışlar. Yabani tahıl toplamış ve öğütmüşler. Öğütme taşları çok büyük, ama öğütme taşlarının bir kısmı hem öğütme işleminde, hem de belki taş işçiliğinde kullanılıyor. Yani taşı taşa sürterek, yapı taşları elde edilmiş. Taş kaynaklarına baktığınızda, doğal olarak çok taş malzemesi var; bazalt, kireçtaşı, tüfler, volkanik taşlar çok fazla var. Aşıklı'ya yerleşenler ilk geldiklerinde kerpiç mimariyi biliyor. Yapılarını kerpiçten yapıyorlar, ama sonra taşı kullanmayı öğreniyorlar. Mimarlık açısından çok önemli, çünkü bir yapı malzemesini başka bir malzemeyle beraber kullanmayı, ilk defa burada görüyoruz. Evler kerpiçten, ama tapınağın temelinde taş var; çevre duvarı hemen hemen tamamen taştan."
        
        Aşıklı insanları bakırı tavlamayı biliyor

        -"Bakırın da kullanıldığı savunuluyor..."
        -"Evet, bakırdan boncuklar yapılmış. Bakır çok önemli. Bakır kaynakları alınıyor; doğal bakır yumuşak, onu soğukken de dövebilirsiniz, sıcakken de dövebilirsiniz. Sıcakken dövmek, gerçek metalürjinin başladığını gösteriyor; yani tavlama işi, piroteknoloji denen şey. Burada piroteknolojinin başladığını görüyoruz. Yani insanlar bakırı tavlamasını öğrenmişler."
        -"Bu durumda, bakır kullanımının daha önceki tarihlemesiyle ilgili bilgiler altüst oluyor. "
        -"Tabii, bilinenden çok daha erken. Bu Anadolu'da yalnız Aşıklı'da değil, Çayönü'nde de bulundu. Yalnız Çayönü'nde tavlama işinde bazı tereddütler vardı. Ama, Aşıklı'da yapılan bütün analizler, bunların sıcakken tavlandığını gösteriyor; yani piroteknolojinin uygulandığını kanıtlıyor. Bu çok önemli, şimdi bir yan projemizde bu bakırın kaynağını öğrenmeye çalışıyoruz. Bakır Çukuru diye bir yer var; oraya gittik, araştırmalar yaptık Arkeometalurglar da örnekler topladı. Bakalım o analizlerin sonucu, bu bakırla uyuşacak mı? Analizler aynı sonuçları verirse, bakırın oradan alındığını öğreneceğiz. Değilse, başka yerlerde arayacağız."
        -"O zaman bakır başka bir yerden mi getirilmiş oluyor?"
        -"Evet, zaten bir yerden, başka yere getiriliyor. En büyük ticaret, obsidiyen ticareti ve Aşıklı'da yerleşmenin gerçekleşmesinde büyük ihtimalle obsidiyen ticareti etkili olmuş. Kaynaklar Aşıklı'nın çok yakınında. Göllüdağ yakınından getiriyorlar. Ticaretin uzaklara kadar yapıldığı hakkında somut bilgilerimiz var. Çünkü Aşıklı'dan gitmiş bazı obsidiyen buluntular, Kıbrıs ve Suriye'de çıktı."
        
        
        
