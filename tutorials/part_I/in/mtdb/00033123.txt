                           
             Seslerde Başka Sesler Var
             Faruk Duman
                   
                Öykü
                   
        
        KAĞIT GEMİLER SAYFASI

        Sahneye bir kadın irisi çıktı birdenbire. Alkışlar, bağrışmalar, çığırından çıkmış bir gürültü. Kadının üzerinde kırmızı tülden bir giysi; onu fazlasıyla dikkat çekici bir hayalete dönüştüren, göze batan. İri adımlar. Alçalıp yükselen büyük eller, abartılı bir makyaj. Kadının yüzünde. Gözlerinin altında. Yanaklarında. Hep kırmızı, revü kızlarına özenen. Ama yaşı geçmiş. Kilolu. Öyle çıktı sahneye, dans etmeye başladı, danstan çok bir kelebeğin hareketlerini andıran hareketler; kıvrak figürler için uygun olmayan bir bel, ayaklar, kollar. Yanında çelimsiz bir akordeoncu, bir zilci. Ses düzeni bozuktu az önce. Sunucu, sirkin çadırında boğulup giden sesiyle davet etmişti kadını sahneye; Moskova Devlet Orkestrasından geldiklerini üstüne basa basa belirtmişti. Birkaç kez. Kalabalık ilgisizdi. Çekirdek satıcıları, Çocuklar; oturakların altına sinsice süzülüp kızların bacaklarına bakan. Yaşananların gerçek olmadığını fısıldayan bir belirti gezindi ortalıkta; sonra renkler silindi, kadının üzerindeki giysi karardı, bir filme benzedi, siyah-beyaz. Ansızın. Babam kolumdan tuttu beni, çekti çıkardı çadırın dışına, cambazların, şarkıların ötesine. Kalabalık. Az ileride babamın eski siyah arabası, bindik. Babam bir hayal gibi oturdu sürücü koltuğuna.
        Gözlerimi kaldırıp arabanın camından dışarı baktım; belirip kaybolan yüzler, çocuklar, erkekler. Önde babam, oturmuş direksiyonun başına; araba çukura girdikçe zıp zıp zıplayan. Kara saçlı. Uzun boyunlu. Ensesinde ince tüyler. Kahverengi bir kazak. Baktım, dikiz aynasında babamın hafifçe gülümseyen yüzü. Büyüyen. Araba ilerledikçe babamın yaşlandığını ayrımsadım sonra; saçlarının ağardığını, yüz çizgilerinin derinleştiğini. Sonra, nasıl olduysa artık,arabanın dışında buldum kendimi; babam orada öylece yaşlanıp kalmış; arabanın çevresinde ince bir sis perdesi. Babam da, eski siyah arabası da zararsız bir hayal olmuş ansızın. 
        "Plakların tozunu alin."
        "Aldık."
        "Annemin ağlama saati geldi."
        "Gelsin."
        Galiba o kadın irisinin sesi yankılandı şimdi, babamın sağlığından anımsadığım bütün günlere yayıldı. Yine de en çok, evimizin yandığı günü anımsıyorum. Sıcak. Babam çıkmış, altında o siyah araba, kim bilir hangi tanıdığın yanına gitmiş. Adam yerel bir gazetede yazarlık yapıyormuş. İnce uzun bir burnu varmış. Top sakal. Mahallenin çocukları dalga geçermiş. Ama aslında ciddi bir adammış. Önemli. Bilgiliymiş. İnçe uzun parmakları büyük bir ciddiyetle kavrarmış kalemi. Uyum içinde. Sanki o parmakların arasında kalem yokmuş hiç. Her biri birer kalemmiş zaten. Siyah takım elbisesini çeker, kravatını takar, gözünde gözlük, dolaşırmış. Ellerini kıçının üstünde birleştirir, esnafla ayaküstü konuşurmuş. Dillerden düşmeyen bir karısı varmış. Babamın arabasında görmüştüm, kim bilir. Ya da bir sokakta uzaklaşırken görmüş, sonra belli belirsiz yitirmiştim. Sonra kendisinden çok karısı ilgilendirmişti mahalleliyi. Sanki kadın garip bir yaratıkmış da onu ille görmeleri gerekirmiş gibi. Ağaçlarda, duvar diplerinde, gizli saklı insanlar, her şeyin ayrımındaki kadın...
        Yangının nasıl gelip geçtiğini anlayamamıştım tabii. Ama orada, bana ait olup da kurtarılan tek şeyin bir kutu suluboya olduğunu anımsıyorum şimdi. Kutusu sararmış. Bir ucu yanmış. 
        Gözlerimi belerterek garsona baktım.
        "Bırak dönsün..."
        "Zaten bozuk galiba."
        "Tamam."
        Kadını daracık bir sokakta görmüştük. Günlük giysilerini çekmiş, yine o iri adımlarla, yanında yine o cılız adamlarla gidiyordu. Şişman. Sahne giysileri belirip kaybolmuştu gözlerimizin önünde; boşlukta dalgalanmış, kadının yine bir dansı andıran hareketlerinde yitmişti. 
        "Fıstık!"
        Ses yok.
        "Fıstık hey! Fıstık!"
        Bir otelin odasında almıştı soluğu. Bildiğimiz bir şeydi. Tırmanıp penceresine burnumuzu dayamıştık. Düzenliydi. Çıkarılıp özenle katlanan giysiler; katlanıp giysi dolabına asılan. Kim bilir, odanın içine yayılan baygın bir koku, kokunun içinde şarkılar şarkılar... Sonra giysilerin altında gittikçe açılan, açıldıkça beyazlaşan tombul, pamuksu bir vücut, gözlerinin üstünde belirgin yeşil boyalar. Hareketlerinde, gündelik, sıradan bir şey yapmıyormuş havası. Odanın içinde bulunmayı bile önemsemeyen. Kim bilir, soluk almayı, görmeyi. Yazarın karısında olmayan. Demişlerdi ki, yazarın karısı çekilmez birisiymiş. Gece iflâh olmaz bağırtılar yayılırmış evlerinden. Kadın ağzını açar, gözünü yumarmış. 
        Papazın kızı ona benzemezdi herhalde.
        "Papaz, bizi Rum yap!"
        "Rum sizden olmaz, vre!"
        Benzemezdi.
        "Niye olmasın... Vre!"
        Papazın kızını dalgın izler. Yine o hayalet arabanın  içinde. Sirkin  geldiği  günlerde. Babam. Uzakta kilise. Kahverenginin içinde erimiş, eski. Papazın kızı, daha çok şişmana benzerdi. Şişman, sanki sahneyi hiç terk etmemiş gibi yürürdü akşamları; yürür, oteline gider, bütün bir gece şişman şişman uyurdu. 
        "İn ulan aşağı, pezevenk!"
        "Otelin penceresine tırmanıyor. Karıdan kızdan ayıp!"
        Babamın yüzü asık:
        "Eşşoğlu eşşek!"
        Beni tanıdığını sanıyorum artık. Ama zaten, kendimi  onun yerine koyunca kolaylaşıyor. Gelip giden  erkekler, kadınlar;  yüzlerindeki  kederle, boşlukta kendilerine ait bir patika açıyor olmalı. Garsonun gözlerinin önünde. Belirip kaybolan renkler, geniş, dar, ağaçlı veya kıraç, birbirine dolanan, dolanıp bir yumağa dönüşen, yine de kendi özelikleriyle orada yer etmiş patikalar patikalar. Bu yüzden benim de burada bir yerde, garsonun gözlerinin önünde oluşturduğum bir patika olmalı. İçeri girer girmez daldığım, dalıp şu her zamanki masaya geldiğim. Garson geldi , az önce söylediğim beyazpeyniri bıraktı masaya, sonra nazikçe, istediğim başka bir şey olup olmadığını sordu , gitti. Yok, demiş olmalıyım.
        Sonra camlarda, arabanın içinde, kadının yine alkışlar arasında çekildiğini görüyorum. Dalgalanan tül giysiler, yaşaran gözler. Her şey belli belirsiz bir gölgeye dönüşmüş. Camın üzerinde silik renklerle devinen. Başka bir kadın çıkıyor. Zarif. Oynak. Açıkta, seyircilerin önünde apak bir göbek, kararan ışıklar. Seyircilerin üstünde. Kadını aydınlatan. İnce. Çadır tiyatrolarında izini yitirmiş. Saçlarının karası. Parmaklarında incik boncuk. Süslü, beyaz, tülden bir giysi. Yaklaşan kadın. Camın üstünde, burnumun dibine göbeğine dayayan. Apak. Terlemiş. Belli belirsiz bir kadın kokusu.  Yükselen alevler. Evimizin kâğıt bir gemi gibi tutuşması. Tutuşup bacasından penceresinden tütmesi. Sonra kapıda beliren arabası. Babamın. İçinde, alevlerin arasında belli belirsiz Top Sakal. Takım elbisesiyle. "Hay Allah! Hay Allah!" Kadının göbeği. Koridorlarda yükselen alevler. Annemin bir cankurtarana dönüşmesi. Su kovaları. Plaklar. Babamın plakları. Çok sevdiği, sakladığı, akşamları törenle dinlediği. İrili ufaklı plaklar. Sandıklar. Fotoğraflar. Kadının göbeği üzerinde beliren kız. Papazın kızı. Saçlarının örgüsü. Savrulan eteği. Sonra ansızın evlendiği hıyar. Kilisedeki düğün töreninde. Papaz: 
        "Kilisenin elektriğini kesti. Ayıp!"
        Babamın yüzü asık: 
        "Eşşoğlu eşşek!"
        Garsona yine ansızın baktım. Sonra kendi patikamdan aşağı indim. Ağaçlı. Bol sevinçli. İnce uzun.
        "Tamam mı?"
        "Tamam tamam. Sus."
        
        UYKUNUN KUYUSUNDAKİ DEVE

        Hüso yukarıdan yukarıdan gelir, "Deveee deveee!" diye bağırır geçerdi.
        Dedemin dükkânında olurdum. Yerde, masanın  üzerinde,  duvarda,  bacada,  pencerede ayakkabılar  ayakkabılar ...  Dedemi  öyle  görürdüm. Ayakkabıların arasında, belki bir kırmızı çizmenin ucunda. Gelir, ak sakallı bir dedeymiş de eskiden, şimdi halden düşmüş gibi dururdu. Öyle görürdüm. Düşümde. Uzun uzun dertleşirdik; çizmenin ucundan gözlerini kaldırır, bir öğüt verir gibi bakardı bana. Ben de kurnaz, düş gördüğümün ayrımında, dinlerdim. Ne yapayım. O anlatırdı. Gözlerimi süzer, dinlerdim. Yağmur yağardı ansızın. Türlü türlü ayakkabılar çakıp sönerdi gözlerimin önünde. 
        Dedem sağlıklı bir adamdı. Başka dedeler gibi posbıyıkları yoktu, saçları bile ağarmamıştı; dükkâna gider, ceketini çıkarıp asar, kolluklarını geçirir, başını devirip çalışırdı. Çok geçmeden ben girerdim dükkâna. Sağa sola bakınırdım. Yutkunurdum. Dedemin bana bakmasını beklerdim, ürkek. O bakmazdı hiç, ama nedense, sanki gözlerini dikip bana mavi mavi bakmış gibi rahatlardım az sonra, ister istemez seslenirdim de. 
        "Deveee deveee!" diye bağırıp dükkânın önünden geçen Hüso, hiç kuşkusuz, az ötedeki havraya giderdi. Gitmese olmazdı; ama bunu düşünecek zaman bulamazdım heyecanımdan, peşine düşerdim. Düşer, onun peşinden havraya koşardım. Hüso sesini kesmiş; duvardaki o küçük delikten içeriye bakardı. Gider onu iter, bakardım. O delikten gözlerime rengârenk ışıltılar sızardı. Havranın göz alıcı vitrayları güneşin altında cayır cayır yanardı. İçeride, duvarlarda gülen, ağlayan, sevinen yılanlar boy gösterirdi. Din adamlarının fotoğrafları sezilirdi vitrayların arkasından. Uzun sakallı. Cüppeli. Anlaşılmaz. Ama gece olurdu; yatağımıza uzanırdık. Kulağımızı geceye yaslardık. İşte o zaman havradan korkutucu sesler gelirdi sanki bize. Yahudiler, çekip gittikleri çok çok uzak yerlerden seslenir dururlardı. Biz de, Yahudilerin, geceleri bir ruh gibi gelip havraya girdiklerini, orada, o duvarların önünde sabaha dek ağlayıp dualar ettiklerini düşünürdük. Büyükler herhangi bir ses duymazdı oysa. Havra, ne de olsa, uzun upuzun duvarlarla çevriliydi. Uçsuz duvarlar. Sessiz. Ama bu, biz o delikten baktığımızda, içeriden bize renkli ışıltılar süzüldüğünde ortalığı sarıp sarmalayan o büyüyü bozmadı hiç.
        "Deveee deveee!"
        Gitmesem, gidip Hüso'yu itip havranın deliğine bakmasam, ölürdüm elbette. Sanki o bensiz baktığında, işte orada başka şeyler görecekti. Ağlayan, gülen, sevinen yılanlar kıvrılıp hareket edeceklerdi; vitraylar gevşeyip açılacak, arkasından yaşlı, uzun upuzun sakallı hahamlar gelip ağlayacak, ağlaya ağlaya bir hal olacak, sonra gelip deliğin öbür tarafından gözlerini dikip bakacaklardı. Bakıp gözleriyle Hüso'nun gözlerine akacaklardı. Hüso da yaşlı bir hahama dönüşecekti sanki böylece. Kim bilir Hüso da bir haham olunca artık , havraya girip vitraylara, yılanlara dokunma hakkını elde edecekti. Ben de dükkânın içinde oturup kalacaktım. Kimsesiz. Sonra gece öyle üzgün üzgün uzandığımda, havradan kahkahalar yükselecekti, Haham Hüso bağırıp duracaktı sabaha kadar: 
        "Deveee deveee!"
        Dedem Sultan Yıldırım Beyazıt'tı.
        Bunu ben çok küçükken öğrenmiş, büyüyünceye  dek  de sırma  kaplı  bir sır gibi saklamıştım. Çocukluğumda, o karanlık, gürültülü, ama ışıksız gecelerde dedem gelip gelip başıma dikilir,o uzun upuzun hikâyelerini anlatırdı. İşte ordan anlardım ki benim kara saçlı dedem, korkusuz Sultan Yıldırım'dır. Aydınlığın içinde yeni bir aydınlık gibi parlardı. Gözümü alır, düşlerime karışırdı. Başucumda durur anlatırdı. Yavaş yavaş hafiflerdim. Önce dedem, bir atın üzerinde ta uzaktan gelir, önümde dururdu. Bulutsu bir atı vardı. Yeleleri dalgalanan. Durmayı pek sevmeyen. Sabırsız, uçarı, müthiş bir at. Dedem bana bakardı. Konuşmadan. Sonra sesi ağırlaşırdı. Görüntüsü yavaş yavaş silinir, kara saçlı dedem, uykumun uzayıp giden kuyusunda yitiverirdi. 
        Sonra, ben tozlu rafların arasında oyalanırken, yine  bir gün, dedem bana bakmış,"Çerçi'nin evini lokanta yapacaklarmış," demişti.
        Çerçi çok yalnızlık çekmiş olmalıydı, o evde. Biliyordum. Suratsız mı suratsız bir karısı vardı Çerçi eve gelirdi. O koca kapıdan topallaya topallaya girer, bilmem nereden sızan ışıkların içinde, yarı karanlık duruverirdi. Kadın da bir köşeye sinmiş olurdu, kocasını beklerdi. Çerçi sonra gider, sessizce otururdu. O geldiğinde bir ayak kokusu kaplardı ortalığı. Bir ter ve toz kokusu. Ama nereden gelirdi? Onu görseydim ben en çok bunu merak ederdim. Nereden gelirdi? Kalenin dışını görmemiştim ki hiç. Ankara, o zamanlar, önümüzde koca bir resim gibi dururdu. Uzakta hareketsiz insanlar... Gider, yıkık dökük burçların arasından bakardık. Arabalar hareket etmezdi ama. İnsanlar. Atlar. Hiçbir şey. Zaten hep bir sis olurdu gözlerimizin önünde. Galiba bu sis gelip Ankara'nın önüne geçer, insanların hareketlerini alır giderdi. Otobüslerin hareketlerini de alırdı. Trenlerin. Peki ya Çerçi nereden gelirdi öyle? Gelip o koca kapıdan girip orada sessizce nasıl otururdu? Bilmezdik. Karısı lanetliydi zaten onun . Çocuk doğuramadığı için. Kadın lanetli olduğu için ev de lanetliydi. Tehlikeliydi. O eve gece hahamlar gelirdi. Hahamlar gelir, o evde toplanır, sonra o küçük delikten geçip havraya girer, orada ağlaşıp dururlardı. 
        "Çerçi'nin evini lokanta yapacaklarmış," demişti dedem.
        Sonra yerle bir etmişlerdi evi.
        Her şey birdenbire değişmişti.
        Turistler akın etmişti Çerçi'nin evine. Orayı kim almışsa artık, allamış pullamış, kırmızıya, maviye boyamış, içine pırıl pırıl masalar, sandalyeler koymuş, alımlı kadınların girip çıktığı bir para makinesine çevirmişti. O, düşlerimize giren, girip topal topal gülümseyen Çerçi, gözlerimizin önünden silinir olmuştu.
        Bizim de düşlerimiz yavaş yavaş değişiyordu. 
        Havranın sesi yalnız kalmıştı; herhalde gelip toplanacak yeni bir yer arıyordu hahamlar. Yeni, kimsesiz, ıssız bir ev. Böylece biz de tabii, düşlerimizi süsleyecek başka şeyler bulmuştuk.
        Yatağa uzanır uzanmaz. Dedemin kır at üzerindeki yiğit görüntüsü gözlerimin önünden silinir silinmez. Odamı koca memeli kadınlar basıyordu. Kuşkusuz. Burçların altındaki genelevden geliyorlardı. Gelip herhalde uzun uzun arıyorlardı evimi. Havranın önünden korkuyla geçiyorlardı. Sonra odamın karşısında, pencerenin altında duruyorlardı ansızın. Sonra tek tek giriyorlardı. Girip başımda dikiliyorlardı. Bu arada kara saçlı dedemin de sözleri bitmiş oluyordu. Gözlerim kapanır kapanmaz, eski yazılı defterini usulca kaldırıyordu dedem; kaldırıp yine usulca, pamuktan bir yatağın üzerinde yürür gibi çıkıp gidiyordu. O çıkınca da, zaten bir süredir pencerenin önünde bekleşen kadınlar sızıyordu içeriye. Başucumda. O koca memeleriyle duruyorlar. Sonra yavaşça. Yanağımı okşuyorlardı. Ama uzun uzun aramışlardı beni. Soluk alıp verişlerinden anlıyordum. Bakışlarından. Uzun uzun. Yalnız. Gün ışıyınca gidiyorlardı.
        Gidip yine açıyorlardı pencerelerini ardına kadar. Geçip orada o koca memelerini sarkıtıp, ağızlarında sakız, bekleşiyorlardı. Bizi de görüyorlardı. Kim bilir? Hüso'yu, beni, Çiko'yu. Burçların içinde. 
        Uykumuzda koca memeli kadınlar uçuşurdu. 
        Sonra ben günün birinde kalkıp dedemin  dükkânına gitmiştim. Dedem güzel ceketini asmış, kollarını sıvamış, başını gömmüş çalışıyordu. 
        "Dede," demiştim, "çizmelere bakacağım."
        "Deveee deveee!"
        Dedem başını kaldırmış, "Bre," demişti, "kalanın sahibi yok mudur, topal ayı nerededir?"
        Başımı kaldırıp gözlerimi büyüterek bakmıştım dedeme. Bakmış, onun o inip kalkan ellerine, bağırıp çağıran ağzına takılmıştım; havraya koyulan bomba da işte o zaman patlamıştı. Al kaftanını toplamış, dükkândan fırlayıp çıkmıştı. Dedem. Ben de; "Deveee deveee!" diye az önce geçip giden Hüso'nun peşine takılmıştım. Hüso, ama korkuyla bağırıyordu bu kez. İrili ufaklı taş parçaları yağıyordu. Havranın ışıltılı vitrayları dökülüyordu her yerden. Yılanlar kıvrılıp kıvrılıp önümüze düşüyor, sakallı, gözlüklü din adamları, yolumuzun üstünde ağlaşıyorlardı. Hüso'yu arıyordum. Hüso da havranın duvarındaki o küçük deliği bulmaya çalışıyordu. Dedem kalabalıkta  titriyor , bir aşağı bir yukarı gidip geliyor, yeniçerilerin, cengâverlerin arasında, emirlerini dinleyecek kapıkulu  arıyordu. Havra, milyonlarca parçaya ayrılmış, yağıyordu.
        Dedemin dükkânında olurdum. O anlatırdı. Gözlerimi  süzer,  dinlerdim.  Yerinde,  masanın üzerinde, duvarda, bacada, pencerede ayakkabılar. Ayakkabıların arasında, belki bir çizmenin ucunda .
        Deve sözünü gülünç bulurdu Hüso.
        Bir gezgin, altında gerçek bir deveyle gelip havranın kalıntıları önünde durmasaydı, ömründe ilk kez o gün bir deve gören Hüso, ölene dek yineleyecekti.
        
        
        
