                       
        
        
                
             haber
                   
        Yolları kan gölüne çeviren trafik canavarları, varlıklarını önemli ölçüde sürücü kurslarına borçlu... Çünkü merkezi sınav sistemine geçilmesine rağmen parayı veren hiç sıkıntı çekmeden ehliyetini alıp trafiğe çıkıyor. Bülent Özdemir, bazı sürücü kurslarını dolaşarak, yaşanan çarpıklığı saptadı.
             'SANA TAKTİK VERİRİM'
             Muhabirimizin ilk durağı Esenyurt'taki Öz Aksu Sürücü Kursu oldu. Burada 50 yıllık sürücü olduğunu söyleyen Salih Demir tarafından karşılandı. Demir'e B sınıfı ehliyet almak istediğini söyledi. Muhabirimiz, işleri yoğun olduğu için kurslara katılamayacağını belirtince Salih Demir, "Hangi okul mezunusun" diye sordu. Üniversite mezunu olduğunu öğrenince "Oo hiç sorun değil. Hem üniversite mezunusun hem hemşerimsin. Biz ne komalıklara ehliyet verdik sen mi alamayacaksın" dedi. Direksiyon sınavının çok kolay olduğunu söyleyen Demir, "Topu topu 150 metre gideceksin. Ben sana bir gün öncesinden taktikleri veririm" diye de ekledi.
             Okmeydanı'ndaki Özel Rıdvan Sürücü Kursu'nda ise Arzu Öncü tarafından karşılandık. Muhabirimiz, derslere katılamayacağını söyleyince, Arzu Hanım, "Ben hallederim. Siz vereceğim kitaplar ve testlere çalışın" dedi. Arzu hanım, müşterisinin direksiyon eğitimine gelmesine de gerek olmadığını söyledi ve "Sınavdan önce pisti görmeye gelirsen yeter" dedi.
             Ümraniye'de Tümbay Sürücü Kursu ise müşterisinin derse gelmemesini dert etmediği gibi, gelmeyenlere indirim yapıyordu. Kayıt görevlisi, muhabirimize direksiyon derslerine girmezse 100 milyon liralık indirim yapacağını söyledi. 
             İNDİRİM VAR
             Daha sonra Üsküdar'daki Bora Sürücü Kursu'ndan Sefer Ülker ile görüştük. Ülker, "En azından pazar günleri girin. Diğer günlerde biz sizi idare ederiz" dedi. Ülker de zorunlu olan direksiyon eğitimine gelinmezse 50 milyon liralık indirim yapabileceğini söyledi.
        Derse girmek mecburi ama...
             Adayların, kursa devamı zorunlu. Ancak bazıları öğrenci derse gelmezse bile gelmiş gibi gösteriyor. Ayrıca kursların her kişiye 20 saat direksiyon dersi vermesi şart. Ancak kurslar, çıkarlarına uygun olduğu için öğrenciden gelen talebi de dikkate alarak bu eğitimi vermeyebiliyor.
        İnternetin Türkiye'de yaygınlaşmasıyla internet bağımlılığı da psikolog ve psikiyatristlerin inceleme alanına girdi. Uzmanlar, internet bağımlılığıyla ilgili kendilerine çok vaka gelmediğini ancak internetle ilgili en büyük sorunun 'seks ve aldatma' olduğunu belirtiyorlar.
             Etrafınızda böyle örnekler çok görmüşsünüzdür... Belki de içlerinden biri sizsinizdir. Aralıksız her gün internete girip uzun saatler geçiren, yemeğini bile bilgisayar başında yiyen, kurduğu sanal arkadaşlıklar nedeniyle gerçek arkadaşlarını ve dünyayı unutan kişilerdir bunlar. Psikiyatristler, böyle insanları 'internet bağımlısı' olarak nitelendiriyor.
             Ancak uzmanlar, bu tür sorunlar yaşayan insanların nadiren kendilerine başvurduklarını söylüyor. Doktor yardımı alanlar ise sanal anlamda yaşanan cinsel deneyimlerden sonra sorun yaşayanlar.
             'İsteksizlik başlamıştı'
             Psikiyatrist Mustafa Güveli, karşısına gelen ilk vakayı şöyle anlatıyor: "İlk karşılaştığım hastamın sanal seks tecrübesinden sonra cinsel yaşamında ciddi anlamda performans kaybı oluşmuştu. Eşiyle ilişkilerinin bozulduğunu söylüyordu. Uyarılma sorunu ve istek kaybının olduğunu belirtiyordu. Bir süre sonra cinsel anlamda olumsuz deneyimlerinden pişman olup suçluluk duygusuyla depresyona girenler gelmeye başladı. Sonraları konunun sosyal boyutuyla ilgili başvurular başladı. Eşinin sabahlara kadar bilgisayarın başında olmasından sıkıntı duyan kadınlar geldi."
        Eşinizin sizi sanal ortamda aldattığını nasıl anlarsınız?
             Uyku düzeni: Sohbet odaları ve sanal seks buluşma yerleri gece geç saatlerde dolup taşar. Bu nedenle sanal seks yaparak eşine ihanet eden kişinin uyku düzeni bozulur. Geçmişte erken yatan kişi, bu saatlere ayak uydurabilmek için gece geç saatlere kadar oturmak zorundadır.
             Gizlilik ihtiyacı: Sevgiliniz ya da eşiniz sanal dünyada sizi aldatıyorsa, gerçekleri saklamak için eskisinden daha büyük çaba sarf eder. Mesela siz, o chat yaparken odaya girdiğinizde bir anda ekrandaki pencere kapanır. Evdeki bilgisayarında kullandığı chat programlarının 'history' (arşiv) bölümünü hep siler. Kullandığı chat programlarına başkalarının girmelerini önlemek için sürekli şifre kullanır.
             Ev işleri: İnternette kalma süresi uzamaya başlar ve bu nedenle evdeki sorumluluklar ya da ev işleri çoğunlukla savsaklanmaya başlar.
             Yalan: İnternet için yapılan ödemeleri saklamak amacıyla kredi kartı, sanal sevgiliyle görüşmeler nedeniyle de telefon faturaları saklanır. Telefon faturasında internete ödenen miktar konusunda yalanlar da giderek sıklaşır. Eğer evde değilseniz telefonu sürekli meşgul çalıyordur. Sorduğunuzda 'mp3 indiriyordum' gibi yalanlara başvurabilir.
             Kişilik değişiklikleri: Eşiniz internet kullanmaya başladığından beri gözle görülür biçimde değiştiyse tehlike zilleri çalıyor demektir. Araştırmacılara göre internette sanal seks yapan erkekler giderek sessiz ve daha ciddi oluyor. Ayrıca sanal seks yapan kişi, eşiyle ilişkisinin gidişatı konusunda karşı tarafı suçlamaya başlıyor ve sekse ilgisi azalıyor.
             İlişkiye yatırım: Sanal aşk yaşayanlar, yoğun internet takvimleri izin verse de evlilik ilişkilerinin giderek dışına çıkıyor. Akşam yemeği sonrası bulaşık yıkarken sohbet etmek ve hafta sonu ortak etkinliklerden kaçınıyorlar.
        Sorumluluk olmaması çekici
             Psikiyatrist Mustafa Güveli, sanal seks yapanların kendilerini nasıl hissettiklerini şu sözlerle tanımlıyor: 
             "Sokakta yürüyen bir adama ya da yanınızda çalışan birine 'Gel seninle sevişelim' demenin yükü ağırdır. Sanal sekste ise rahatlık var. Bazısının sosyal statüsü, bazısının dini inançları reel anlamda aldatmayı kaldırmıyor. Sanal sekste ise sorumluluk yok. Pek çok gerçeği sırtına almadan sanal alemde bunu yaşıyor. Ama ortaya çıkınca çiftler arasında çok kaotik durumlar yaşanıyor. Sanal seksi bıraktığınızda artık her şey bitmiş, sıfır kilometre pürüzsüz bir adam değil, bağımlı birisinizdir. Sanal seks bağımlılığı bir hastalık olmuştur. Bana gelen hastaların çoğu erkek. Uyarılma, sertleşme, boşalma sorunu yaşıyorlar. Bir yerden sonra gerçek cinsellikten zevk alamama durumu ortaya çıkıyor. Evde mutsuz bir adam eşine ilgi gösteremiyor."
        Eşler depresyon bile geçirebilir
             Doktor Güveli, kendisine başvuran ve eşlerinin sanal seks yaptığını fark eden kişilerin ruh hallerini de şöyle açıklıyor: "Eşleri kendini aldatılmış ve aşağılanmış hissediyor. Bu işin kafada bittiğini, ilişkinin gerçekte yaşanmasıyla sanal alemde yaşanması arasında çok ciddi bir fark olmadığını düşünüyor. Kadın, eşinin kendisini bilgisayarla aldattığını düşündüğünde kendisini ciddi aşağılanmış hissediyor. Bu nedenle çok ciddi depresyonla gelen insanlar var. İlaç ve psikoterapi yapıyoruz."
        Sanal ortamda yapan gerçek hayatta da yapar
             Psikiyatrist Güveli, sanal seksin aldatma olup olmadığı yönündeki sorumuza şöyle cevap veriyor: "Bence aldatmadır. Eğer baskılar kalkmış olsa insanların yüzde 95'i birileriyle cinselliği yaşayabilir. Sosyal statüsü, dini inançları, toplumun bu işe bakışı, ahlaki değerleri, kendisine yüklemiş olduğu misyon çatışmasından dolayı kişi, eşini veya sevgilisini aldatmaktan kendisini alıkoyuyor. Siz eşinize âşıksınızdır. Ama cinsellik öyle bir şey ki o tansiyon yükseldiğinde sadece o anı düşündürten bir şey. Siz o anla meşgul olmaya başladıysanız aldatma başlamıştır. Sanal alemde aldatmayı kafasına koyan adam, bunu gerçek yaşama çok kolaylıkla dönüştürebilir. Benim tavsiyem; gerçek yaşamda yapamadığınız bir şeyi sanal alemde yapmayın."
        SANAL ALEMCİLER ANLATIYOR
             'Gerçek ilişkimi renklendirdi'
             S.B. (Kadın, Öğretmen) - S.B. kendi deyimiyle 'gayri ciddi bir ilişki' içindeyken yaşadığı deneyimi anlatıyor:
             İcq'yu 'arkadaşlarımla yazışırım' diye kullanmaya başlamıştım. Üç sene önce ilk kez denedim. Sanal seksin varlığını arkadaşımdan duymuştum. O dönem çok da ciddi olmadığım bir erkek arkadaşım vardı. Ama sevgilimdi sonuçta... Bir gün 'bir adam' beni buldu. İlk önce özel sorunlardan bahsederek başladım. Kafam bozuktu. Sorunlarımı paylaşmak istedim. Biri bilsin ama müdahale etmesin istedim. Kısa bir süre sonra konu diğer tarafa kaydı. Dizginler benim elimdeydi. Canım istediğinde görüşüyordum, bazen invisible (görünmez) oluyordum. Yüz yüze hiç görüşmedim. Gerçeğe taşımadığında, onun sanal bir şey olduğunu bildiğinde, gerçek hayatının içine sokmadığında güzel. Günlük sıkıntıdan seni alıp sıyırıyor. Gerçek hayattaki ilişkimde daha hevesli oldum. Bunu bir aldatma olarak düşünmedim. Tekdüze bir ilişkiydi ve heyecan kattı. Şu anda ciddi bir birlikteliğim var ve ihtiyaç duymuyorum. Şu an yapsam vicdanım rahat olmaz.
             'Sevgilimden intikam almak için yaptım'
             Ç.Y. (Erkek, Mühendis): 2 yıl önce sevgilim beni terk ettiğinde bir anda ortada kaldım. Kendimi toparlamam uzun zaman aldı. O süreçte daha önce de kullandığım internete dadandım. Zaten uyuyamıyordum. Bari chat yapayım, zaman geçsin diyerek başladım. Chat odalarındaki bu tür sanal seks tekliflerine uzun süre direndim. Kısa bir süre sonra da bu odalara girmeyi bıraktım. Sadece icq üzerinden konuşuyordum. Rasgele gelen sanal seks tekliflerine sıcak bakmaya başladım. Bir süre sonra da kendimi kaybettim. Yalnız yaşadığım için sanal seks yaptığım kadınları evime davet ettim. Çoğunluğu gelmedi tabii, ama aralarında gelenler oldu. Bir süre sonra hayatım bir geceliğine seviştiğim ve ertesi gün tanımadığım kadınlarla doldu. Kendime geldim. Ama sanırım sevgilimden intikam almak için yaptım. Şimdi kendime zarar verdiğimi görüyorum.
             'Yakalanma korkusu zevki katlıyor'
             S.A. (Erkek, IT uzmanı): Bilgisayar benim işim. Haliyle bütün günüm, hatta işler uzadığında bütün gecem onun başında geçiyor. Gece geç saatlere kadar çalıştığımda yapmam gerekenlerle uğraşırken en büyük zevkim başkalarıyla chat yapmak. Sanal seks de çok sıradan bir şey. Yani ha biriyle geyik yapmışsın, ha sanal seks. Tek farkı tüylerin ürperiyor. Zaten bütün gün bilgisayarla uğraştığım için evde internete girmeyi pek canım istemiyor. Ama ofiste yapılan sanal seks daha zevkli. Çünkü orada yakalanma korkusu var. Adrenalinin had safhaya çıkıyor.
        Kara Harp Okulu'nda yeni eğitim - öğretim yılının ilk dersini veren, 9 Eylül Üniversitesi Atatürk İlkeleri ve İnkılâp Tarihi Enstitüsü Müdürü Prof. Dr. Ergün Aybars, "Türkiye mozaik değildir. Bu yaklaşım ülkeyi parçalar" dedi.
             Kara Kuvvetleri Komutanı Orgeneral Aytaç Yalman ve Kara Kuvvetleri Kurmay Başkanı Orgeneral İlker Başbuğ'un katılımıyla Harp Okulu eğitim - öğretim yılı dün açıldı. "Tanzimattan Günümüze Türkiye Avrupa İlişkileri" konulu açılış dersini veren Aybars, "Türkiye'nin bir mozaik olmadığını" ifade ederek, şunları söyledi:
             "Türkiye'ye Ermenilerin, Rumların, Kürtlerin, Çerkezlerin ve diğerlerinin katkısı vardır. Bunlar pastayı zenginleştiren katkılardır. Ama yeni Türkiye'yi mozaik olarak değerlendirmek, ileride ülkenin parçalanmasına neden olabilir."
             Kıbrıs'ı çözmekten aciziz
             Atatürk'ün diplomatik dehasına değinen Aybars, Hatay'ın tek bir kurşun atılmadan Türk topraklarına katıldığını söyledi. Aybars, aynı Atatürk'ün yeri geldiğinde büyük bir devrimci olduğunu kaydederek, Menemen olayını anımsatıp, "Biz şimdi Kıbrıs'ı çözmekten aciziz" dedi.
             12 Eylül darbesinin Türkiye'yi terörden çekip çıkardığını dile getiren Aybars, 1980 sonrası gelişmeleri şöyle değerlendirdi:
             "ASALA'nın yerini PKK aldı. Bunlar 1974'ün izleri, Türkiye'ye büyük fatura çıkarıldı. Güçlü Türkiye yerine zayıf Türkiye istiyorlar. Şimdi itilen - kakılan Türkiye'yiz." Yazar Ahmet Altan, Milliyet'in manşetten yayımladığı Almanya'daki konuşmasının baştan sona yalan olduğunu iddia ediyor. Ancak Milliyet Gazetesi hiçbir haberi, doğruluğunu teyit etmeden yayımlamaz. Ayrıca Altan'ın iddia ettiği gibi Milliyet'in, kendisiyle hiçbir sorunu yoktur. 
             Nitekim bu haber de hazırlanırken, o toplantıda Ahmet Altan'ın konuşmasını dinleyen kişilerin görüşlerine başvuruldu. Görüşlerini aldığımız kişilerin hepsi Ahmet Altan'ın paneldeki sözlerini doğrulayıp bu konuşmadan duyduğu rahatsızlığı dile getirdi. 
             İşte Ahmet Altan'ın sözlerini "o salonda" dinleyenlerden bazılarının söyledikleri:
        o  Paneli düzenleyen Frankfurt Türk - Alman Kulübü Başkanı Dr. Emin Cezayirli: Yönetim Kurulu olarak Altan'ı protesto etme kararı aldık. 
        o  Frankfurt Güncel Gazetesi sahibi Sevil Öztürk: "Milliyet'in yazdıklarının hepsi doğru. Neden şimdi inkâr ediyor? Konuşmasında Türkleri çok küçülttüğünü hissettim..." Ahmet Altan, '4.3 milyon kilometrekare toprağımız vardı, yitirdik' dedi. Pastırmalı yumurta konusu üzerinde durdu, Türk erkeklerinin başka özelliği yokmuş gibi. Bu konuyu üst üste gündeme getirdi, Türk kültürüyle özdeşleştirdi. Sözleri dalga geçer gibiydi. 'Almanlar'ın Mozart'ı Goethe'si var, bizim pastırmalı yumurtamız var' dedi. Avrupa uyum yasaları 15 yıl önce çıksaydı, 30 bin kişinin ölmemiş olacağını söyledi. Milliyet'te yayımlanan sözler Ahmet Altan tarafından söylenmiştir. Zaten söylediklerini en az 100 kişi duydu. Türk erkeklerine 'ahmak' dedi."
        o  Frankfurt Türk - Alman Kulübü eski yöneticisi Abdullah Eldilekli: "Kültür ve erkekler konusundaki konuşmaları algılamaya bağlı. Bazen deriz ya, 'Biz erkekler ne kadar aptalız' gibisinden. O anlamda söyledi 'Türk erkekleri ahmak' diye.
        o  Paneli yöneten Deutsche Welle Türkçe yayın servisinden Baha Güngör: "Çok üzüldüm ve kızdım. Altan'ı boykot etmek için, toplantı sonrası verilen yemeğe katılmadım."
        o  Avrupa Türkiye Cumhuriyet Kadınları Derneği Başkanı Sultan Can Atıcı: "Altan, Türk erkeklerinin ahmak olduğunu söyledi. Sadece erkeklere değil, kadınlara da hakaret etti. Lozan konusunda bizim övünülecek değil, komik bir anlaşma yaptığımızı söyledi. Cumhuriyet'i yerdi, Osmanlı'yı övdü. Osmanlı zamanında sanki Türkler, Kürtler ve Aleviler daha iyi yaşıyorlarmış gibi bir hava yarattı. Bu bence söylediklerinin en kötüsüydü. 'Devletin girdiği her yerde kan var' gibi sözler etti. Söyledikleri bana çok ağır geldi ama misafir olduğu için sustum. Aslında daha da ileri gidecekti, askere bile çatacaktı ama onlardan korktuğu için ileri gidemedi. 'Ordu hakkında konuşmak istemiyorum onlar beni mahkemeye veriyor' dedi."
        '10'da birini ben söylesem Türkler düşman olurdu'
             Avrupa Parlamentosu Milletvekili Ozan Ceyhun: "Milliyet gazetesindeki haberi gördüm. Çok detaya girmek istemem ama o paneli izleyip o haberi yazanı suçlamak doğru olmaz. O toplantıda o haberi yazacak malzeme vardı. Ahmet Altan'ın yaptığı konuşma öyle yorumlanmaya müsait. Ahmet Altan öyle değerlendirmiyorsa onu bilemem. Ancak o gazeteciyi suçlamak yanlış olur. Konuşmayı yapan buna olanak sundu. Ahmet Altan sonradan bunları kastetmedim diyebilir ancak haberi yazan kişinin bence hiç günahı yok. 
             Konuşmayı dinleyince benim de ilk tepkim şöyle oldu. O derneğin Başkanı Emin Cezayirli var, onunla da konuşabilirsiniz. Emin Bey'e şöyle dedim: "Bu konuşmaların 10'da birini ben yapsam Almanya'daki bütün Türkler bana düşman olurdu. Edebiyatçılara ne kadar geniş olanak sunuyorsunuz..." O anlamda bu konuşma müsaitti böyle bir habere. 
             'Çok kalitesiz konuşmaydı' 
             İçimden "Bu konuşmayı dinlemek zorunda değilim" diye de düşündüm. Aslında şöyle dedi, böyle dedinin ötesinde çok kalitesiz bir konuşmaydı. Almanya'da yaşayan Türkleri bilmeyen, tanımayan, onları oldukça "aptal" yerine koyan, onlara işte iki saat bir şeyler sunup bir an önce buradan gideyim diyen bir konuşma tarzıydı. Tabii o arada radikal açıklamalar oldu.
             Yani oradaki gazeteci arkadaş için malzeme vardı dersem yalan olmaz."
        
        
        
