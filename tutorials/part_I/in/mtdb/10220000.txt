                       
        
        
                
             haber
                   
        DÜNYADA BUGÜN
        
        
              Pantolonu Kaptırdık 
              Sevgili, 
              Kız öğrencilere okula pantolon ile gitme izni çıktıktan sonra, 
              Antalya'daki Saime Salih Konca Lisesi'nin kız öğrencileri, Milli Eğitim 
              Bakanı Necdet Tekin 'i pantolon ve kravatlı kıyafetleriyle karşılamışlar. 
              Gazetelerdeki fotoğrafa baktığımda gülümsedim ve yapay bir telaşla, 
              - Eyvah, dedim, pantolonu da resmen kaptırdık. 
              Aslında pantolonu çoktan kaptırmıştık ve bunun ayırdına, altı yıl önce, 
              Milano'da varmıştım. 
              Ünlü meydandaki katedralin karşısındaki pasajdaki kahvelerden birinde 
              otururken, nereden aklıma estiyse esti, önümden geçen cinsi latiflerin 
              kaçının etek, kaçının pantolon giydiğine bakmaya başladım. 
              Sonuç şaşırtıcıydı. 
              Dünyanın moda ve şıklık merkezlerinden birinde kadınların üçte ikisinden 
              çoğu pantolonu tercih ediyorlardı. 
              Hiç unutmuyorum. Yıllar önce, Karadenizli, ünlü bir arkadaşım, daha 
              doğmamış olan çocuğunun kız olması halinde ve de ileride büyüdüğünde, 
              oğlanlarla flört edip öpüşürse, ne yapacağını sorarak, kendisini 
              kızdırmaya çalışan dostunun sözlerine öfkelenip sormuştu: 
              - Peki sen olsan ne yaparsın?... 
              - Normal karşılarım, yanıtını alınca da hışımla karşılık vermişti: 
              - O zaman sen o pantolonu çıkar da etek giy! 
              Pantolon erkekliğin simgesiydi, tıpkı hort zort etmek, cinsel yasaklar 
              koymak gibi... 
        
        
              Şimdi artık pantolon erkekliğin simgesi olmaktan çıktı. 
              Kızlar okula bile pantolonla gidebiliyorlar. 
              Hoş zaten, kişiyi hep kendi gibi bilmek eğiliminde olan ve kendi 
              davranışını tek doğru, tek geçerli kabul etmeye çok yatkın insanoğlunun 
              yanılgılarından biridir, pantolonu erkeklik simgesi saymak. 
              Arapların çoğunluğu, pantolon değil, maşlah giyiyor; bizim köylüler kadın 
              erkek şalvar giyerlerdi. İskoçya'da ise erkekler, desenleri aile ve 
              soylarını, boylarını gösteren ekose etekler giyiyorlar, pekâlâ da gayet 
              erkeksi bir görünümleri var, Yeni Zelandalılar hakeza... 
              Pantolonun erkek tekelinden çıkması ile erkek egemen toplumun temellerinin 
              sarsılması eşzamanlıdır. 
              Parlamentosunda kadın adayın parmakla sayılacak kadar az olduğu, hele hele 
              kırsal kesimde kadının hâlâ yerinin erkek öküzden sonra geldiği bir ülkede 
              çok açık biçimde fark edilmese bile, erkek egemen toplumun o sarsılmaz 
              sanılan yapısı çatırdıyor. 
              Almanya'da parlamentonun üçte biri kadın milletvekilleriyle dolu. Oysa 
              Avrupa'da daha 100 yıl önce, kadınlara seçme hakkının tanınması için 
              gösteri yapılıyor, İngiltere'de lady'ler polis tarafından 
              sürükleniyorlardı. 
        
        
              Artık, kadını ikinci plana iten işbölümünün hükmü kalmadı. İçinde 
              bulunduğumuz yüzyılda, Batı'da her beş yönetici kadrosundan üçünün 
              kadınların elinde olması öngörülüyor. 
              Fazla da abartmış olmayalım, gelişmiş ülkelerde bile kadına karşı şiddet 
              olaylarıyla karşılaşıyoruz. Oralarda dahi kadına yalnızca cinsel obje 
              olarak bakanlar hiç de azımsanmayacak ölçüde. 
              Kısacası, erkek egemen toplumdan eşitlikçi topluma geçiş sürecinin daha 
              sonuna gelmedik. 
              Hâlâ bir geçiş dönemi yaşıyoruz. 
              Bu dönemin erkekler için çok kolay ve rahatça hazmedilir olduğunu söylemek 
              de pek içtenlikli bir davranış olmasa gerek. 
              Ünlü çağdaş Amerikan yazarlarından Norman Mailer , bir TV programında, 
              kadının seçkinleşmesine karşı çıkarken, 
              - Ben enayi miyim ki elimdeki egemenlikten kendi isteğimle vazgeçeyim? 
              diyordu. 
              İçten olmak gerekirse, erkeklerin çoğu yitirmekte oldukları 
              egemenliklerine hayıflanıyorlar. 
              Her ne kadar Mao , ''Kadın gökyüzünün yarısıdır'' dese de Çin'de hâlâ 
              kadın - erkek eşitliği yok. Var olan külfeti ortaklaşa paylaşmaktan 
              ibaret. 
              Oysa Aragon 'un da belirttiği gibi, ''Kadının özgürlüğü, erkeğin de 
              özgürlüğüdür''. 
              Ama bu gerçeği iyice algılayabilmek için, erkeğin daha özgür olup, 
              kafasındaki kimi tabuları ve davranışındaki kimi alışkanlıkları aşabilmesi 
              gerekiyor. 
              Oraya varmak için de, erkek de kadın gibi kimi bedelleri ödemek durumunda. 
        
        
              Belki de egemenliğinin temelleri sarsılan erkeğin haline acımak ve onun da 
              ne acılar çektiğini anlatmaya kalkmak da klasik bir erkek kurnazlığıdır, 
              kim bilir? 
        
        
        Fuat Saka, Lazutlar 2'den sonra 'baskıcı Karadenizli dostların' 
              ısrarlarına dayanamayarak Lazutlar 3 adlı yeni albümünü çıkardı 
              Kemençe, mısır ekmeği ve özlem 
              Bir Karadenizli dünyanın neresine giderse gitsin kemençeden, horondan ve 
              lazut (mısır) ekmeğinden kopamazdı. Fuat Saka'nın içten içe Karadenizliye 
              sözü, üstelik de ''memleket hasreti'' vardı. Fuat Saka, Lazutlar'ı 
              Türkiye'de Karadeniz ritminin önünü açacak bir çalışma olarak 
              değerlendiriyor. Lazutlar 3'te ''Göç'' adlı bir kemençe konçertosu ile 
              karşılaşıyoruz. Göç edenlerin ve ettirilenlerin dramı ritim öne 
              çıkarılarak anlatılıyor. 
              HATİCE TUNCER 
              Karadeniz türküleri, denizin dalgası, hamsinin çırpınışı gibidir. 
              Karadeniz'le mücadelenin telaşı, dik yamaçlarda fındık toplamanın zorluğu, 
              aşkın sıcaklığı türkülerde, horonlarda anlatılır. Nâzım Hikmet, ''Arhavili 
              İsmail'in Hikâyesi'' nde, ''uzun eğri burunlu ve konuşmayı şehvetle seven 
              insanlar'' ın vazgeçemediklerini anlatıyordu: ''... sırtı lacivert 
              hamsilerin ve mısır ekmeğinin zaferi için hiç kimseden hiçbir şey 
              beklemeksizin bir şarkı söyler gibi ölebilirdiler.'' 
              12 Eylül darbesinin ardından yurtdışına gitmek zorunda kalan Fuat Saka 
              müzik çalışmalarını Almanya'da sürdürdü. Türkülerin, deyişlerin yanı sıra 
              Nâzım Hikmet'in Orhan Veli' nin şiirlerini besteledi, Almanya'da yaşayan 
              işçileri, çocuklarını anlatan çalışmalar yaptı. Ama bir Karadenizli 
              dünyanın neresine giderse gitsin kemençeden, horondan ve lazut (mısır) 
              ekmeğinden kopamazdı. Fuat Saka'nın içten içe Karadenizliye sözü, üstelik 
              de ''memleket hasreti'' vardı. 
              Karadenizliler baskıcıdır 
              Böylece yurtdışına çıkışından 19 yıl sonra Karadeniz türkülerinden 
              oluşturduğu ''Lazutlar'' albümünü hazırladı. 2000 yılındaki ''Lazutlar 2'' 
              dan sonra ''baskıcı Karadenizli dostların'' ısrarlarının da etkisiyle 
              ''Lazutlar 3'' albümü geçen günlerde piyasaya çıktı: ''Lazutların ilkini 
              yurtdışında gerçekleştirmiştim. Bu yüzden repertuvar ve otantik 
              enstrümanlarda biraz zorlanmalar oldu. Ama Türkiye'de Karadeniz ritminin 
              önünü açacak bir çalışma oldu. İkinci Lazutlar'da Türkiye'ye dönmüştüm. 
              Taş, olduğu yerde ağır tabii ki... Kemençeyi, horonu, Karadeniz müziğini 
              yerinde izleme fırsatı buldum. O yüzden ikinci çalışma bana göre 
              birinciden bir adım daha öne çıkmıştı. Benim şu ana kadar yaptığım 15 
              çalışmanın içinde sadece üçü Karadeniz üzerine. Lazutlar'ın arasına 
              Akdeniz'e ait ritimlerin olduğu 'Perçem Perçem' i koyarak biraz nefes 
              almak istedim. Belki siz bilmezsiniz bizim Karadenizliler biraz 
              baskıcıdır. Hem onların isteklerini kırmamak hem de kendimi bastırmamak 
              için Lazutlar 3'e bir yıl önce başladık. Selanikli kemençe ustası 
              arkadaşım Kosta Siyanidis' le araştırmalar yaptık.'' 
              Kemençe konçertosu 
              Lazutlar 3'te ''Göç'' adlı bir ''kemençe konçertosu'' ile karşılaşıyoruz. 
              Göç edenlerin ve ettirilenlerin dramı ritim öne çıkarılarak anlatılıyor. 
              1923'lerde Yunanistan'a Karadeniz'den göç eden bir kemençecinin eserine 
              bazı ekler yapılmış. Kemençe konçertosunun birinci bölümünde ayrılığın 
              dramı, ikinci bölümünde yolculuk, üçüncü bölümünde uyum göstermeye 
              çalışmak, dördüncü bölümde ''yerleşik düzen'' ifade edilmiş. 
              ''Rap atma'' lara ''Siska'' ile devam ediliyor: ''80'lerin başında 
              Amerika'dan bir rap furyası geldi. Yeni bir şey gibi lanse ettiler. 
              İnsanlar yerel biçimde aynı şeyleri yüzyıllardır yapıyor. Karadeniz'in 
              atma türküleri, olmuş rap. Karadeniz'de ardı arkası kesilmeden sürekli 
              atarlar birbirlerine. Batı'nın bize yeni diye sunmaya çalıştığı şeyin yeni 
              olmadığını kendime ispat etmişim ben. İnsanlara da biraz anlatabileyim 
              diye böyle bir çıkış yolu buldum.'' 
              Karadeniz modası 
              Lazutlar 3'teki 14 parçanın yedisinde Fuat Saka'nın imzası var. 
              Eserlerini, albüm kapağına bakmadan dinlendiğinde, geleneksel Karadeniz 
              türkülerinden ayırt edilemeyecek bir yaklaşımla hazırlamış: ''Türkü 
              formlarının dışına fazla taşmadan yeniden türkü yazılabileceğine 
              inananlardanım. Çünkü sanatçıların, yaşadıkları güne de bakmaları 
              gerektiğini düşünürüm. Yaşadığımız güne de bir şeyler katmamız gerekiyor. 
              Yüzlerce binlerce yıl öteden gelen türküleri olduğu gibi alıp aktarmaktan 
              yana hiçbir zaman olmadım.'' 
              Saka, son dönemlerde Karadeniz türkülerinin giderek popülerleşmesine 
              karşın yapılanları Karadeniz müziği adına tehlikeli buluyor: ''Örneğin 
              şimdi Arap ağzıyla Karadeniz türküsü söylemek çok saçma bir olay. 
              Karadeniz'in şivesindeki o tadın yerine Arap ağzındaki harfleri yayarak 
              söylenen parçalara kaldık. Bunlar Karadeniz müziğinin geleceği açısından 
              zararlı yaklaşımlar. Karadeniz müziği dünyanın en önemli renklerinden 
              biridir. Çok hareket, çok tempo...'' 
              Karadeniz türkülerinde, yaşama şakayla karşılık verildiği gibi sevgiliye 
              ''dokunma'' duygusu da içtenlikle ifade edilir: ''Bir başka ülkede bu 
              kadar açık erotik yaklaşan sözler var mıdır bilmiyorum. Dokunmak, öpmek 
              çok önemlidir. Karadeniz'e insanlar hep tutucu gözüyle bakarlar. Oysa hiç 
              öyle değildir. İnsanlar orada birbirlerine türkü atarlar. Kızlar, erkekler 
              karşılıklı birbirlerinden beklediklerini söyleyebilirler. Birçok türküye 
              sınırı aşmasın diye koyamadığımız sözler var. İnsanların yaşam biçimleri 
              neyse, düşündükleri şey neyse rahatlıkla türküde söylemiş. Kadın türküleri 
              de öyledir ama, benim söylemem doğru olmayacağı için albüme koyamıyorum.'' 
        
        
              Saka; yaşama, insanlara ve doğaya sevgisini müziğine aktarmış. Bunun 
              ''acılı kuşak'' tan kalan bir gelenek olduğunu düşünüyor: ''Bizim 
              kuşağımız öğrenmeye, araştırmaya ve uygulamaya çok açıktı. Herkes 
              yaşamdan, okuyarak, insan ilişkilerinden, doğadan öğrendiklerini yaşamına 
              uygulamaya çalıştı. Benim müzik yaptığım yerlerde politik söylemlerde 
              bulunmam gerekli değil. Türkü söylerken istediğim biçimiyle 
              yansıtabiliyorsam, beklentilerin dışında da enteresan biçimde 
              yansıtabiliyorsam yeter. Türkü söylemek benim için zaten yeteri kadar 
              politik bir olay. Beni türkümle alıp insandan, yaşamdan yana bir sahneye 
              koyuyorlarsa doğrusu budur...''Türkü söylemek benim için zaten yeteri 
              kadar politik bir olay. Beni türkümle alıp insandan, yaşamdan yana bir 
              sahneye koyuyorlarsa doğrusu budur.'' 
        
        
              80'lerin başında Amerika'dan bir rap furyası geldi. Yeni bir şey gibi 
              lanse ettiler. İnsanlar yerel biçimde aynı şeyleri yüzyıllardır yapıyor. 
              Karadeniz'in atma türküleri olmuş rap. Karadeniz'de ardı arkasına 
              kesilmeden sürekli atarlar birbirlerine. Batı'nın bize yeni diye sunmaya 
              çalıştığı şeyin yeni olmadığını kendime ispat etmişim ben. 
        
        
        Gazeteci ve siyasetçi Altan Öymen 'in 'Bir Dönem Bir Çocuk' kitabında 
              1930-40'lı yıllar anlatıldı 
              Yakın tarihin belgeseli yazıldı 
              Altan Öymen, kitabında çocukken fark edip ancak bilincine varamadığı, 
              büyüyünce öğrenmek zorunda kaldığı nice olayı; titizlikle araştırıp 
              içyüzünü bütün detaylarıyla okuyucuya sunuyor. Ciddi bir arşiv çalışmasına 
              dayanan kitap aynı zamanda birçok olayın analizinin yapıldığı belgesel 
              niteliğinde. 
              MİYASE İLKNUR 
              Mîna Urgan ''Bir Dinozorun Anıları'' adlı kitabını yazdığı zaman bu kadar 
              ilgi göreceğini herhalde tahmin etmemiştir. Yakın tarihimiz henüz tam 
              olarak aydınlanmadığından olsa gerek birbiri ardınca yayımlanan anı 
              kitapları okurlardan beklenenin üzerinde ilgi görüyor. 
              Bu kitaplarda yazarın penceresinden de olsa aktarılan olaylar, tartışmalar 
              yaratıyor, taraflar arasında çoğu kez polemik konusu olabiliyor. 
              Yayımlanan anılar, henüz tarihe not düşülmemiş önemli olayları 
              aydınlatmanın yanında, dönemin sosyal ve kültürel yaşamı hakkında da 
              ayrıntılar veriyor. Siyasetçi, bilim adamı, bürokrat, gazeteci ve sanat 
              dünyasının seçkinleri tarafından yayımlanan anı kitaplarına bir yenisi 
              geçen günlerde eklendi. Gazetecilikle politikacılığı uzun yıllar birlikte 
              sürdürmeyi başaran CHP'nin eski genel başkanı Altan Öymen 'in ''Bir Dönem 
              Bir Çocuk'' adını taşıyan anılı kitabı kısa bir süre önce Doğan 
              Yayıncılık'tan yayımlandı. ''Anı kitabını anladık da anılı kitap nasıl 
              oluyor'' diyenler kitabı okuduklarında bu tanımı yadırgamayacaklardır, 
              çünkü Öymen bu kitapta yalnızca kendi yaşadıklarını anlatmıyor. 
              Gazetecilik virüsü 
              Çocukken fark edip ancak bilincine varamadığı, büyüyünce öğrenmek zorunda 
              kaldığı nice olayı; bir gazeteci titizliğiyle araştırıp içyüzünü bütün 
              detaylarıyla okuyucuya sunuyor. 
              Gençlik yıllarında kaptığı virüs, aktif politikanın zirvesinde bulunduğu 
              yıllarda da Öymen'in yakasını bırakmadı. Annesinin ''serserilik'' le 
              eşdeğer gördüğü gazetecilik virüsü insanın kanına bir kere 
              girmeyegörsün... 
              Öymen'nin kitabını diğer anı kitaplardan ayıran önemli bir fark da kitapta 
              çok sayıda harita, karikatür, gazete kupürü ve resmin yer alması. Ciddi 
              bir arşiv çalışmasına dayanan kitap aynı zamanda birçok olayın analizinin 
              yapıldığı belgesel niteliğinde. Varlık Vergisi, Köy Enstitüleri, İkinci 
              Dünya Savaşı'nın başlaması ve bitişi, Türk şiirinde ''Garip'' akımının 
              başlaması, Milli Şef dönemi, çok partili yaşama geçiş, 46 seçimleri, Tan 
              Matbaası'nın basılması, Türkiye-ABD ilişkilerinin gelişmesi, 
              Türkçü-Komünist kavgasının başlaması, Berkes-Boratav ve Boran 'ın 
              yargılanması, Türk toplumunun radyo, naylon ve penisilinle tanışması gibi 
              tarihimizde dönüm noktası olan olayları kitabında Öymen, kronolojik olarak 
              aktarıyor. 
              İlk ciltte 1930-40'lı yıllarda yaşananları aktaran Öymen, anılarını 
              yazmayı epey önceden düşünmüş. 
              ''İlk notları 12 Eylül'de askeri rejimin siyaset yapmam ve basında siyasi 
              yazılar yazmam konusunda yasak koyduğu günlerde yazdım. Siyasi partiler 
              kapandığı için politika yapamıyor ve siyasi yazılar yazamıyordum. İşsiz 
              kalmıştım. Ben de boş durmayıp geçmişte yaşanan önemli olaylar için notlar 
              almaya başlamıştım. 
              Ardından Cumhuriyet gazetesinden iç politika dışında ropörtajlar, gezi 
              izlenimleri ve yurtdışındaki önemli olayları inceleme yazıları yazmam için 
              bir teklif aldım. Bu teklifi hemen kabul ettim ve yeniden gazeteciliğe 
              döndüm. Notlar yarım kaldı.'' 
              Aktif gazeteciliğe dönünce anılarını yazması nakıs teşebbüs olarak kalan 
              Öymen, bir süre sonra artık iç politika konusunda da yazılar yazmasının 
              önündeki engeller kalkınca köşe yazılarına başlar. 
              Disiplinli çalışma 
              Aktif gazeteciliğin yanı sıra bir süre sonra aktif politika günleri 
              yeniden başlayınca kitap tasarısı hepten rafa kalkar. ''CHP Genel 
              Başkanlığı'ndan ayrıldıktan sonra, yani son 1.5 yıl içinde çalışmaya hız 
              verdim'' diyen Öymen, disiplinli bir çalışmayla her sabah işe gider gibi 
              kâh masasının başında kâh gazete arşivlerinde saatlerini geçirerek 
              kitabının ilk cildini tamamlamış. Bir yıllık mesaisini alan ilk ciltten 
              sonra hemen ikinci cilt için kolları sıvamış. İkinci cildin de dörtte biri 
              hemen hemen tamamlanmış gibi. İkinci ciltte 1950'de DP iktidarı, 1960'a 
              kadar olup bitenler, Ulus gazetesinde mesleğe başlayış, üniversite 
              yılları, tahkikat encümenlerinin kurulması, kısacası ihtilale giden 
              yolların döşenmesi anlatılıyor. 
              Öymen, birinci ciltte olduğu gibi yine dünya politikasındaki önemli 
              gelişmelere de yer veriyor. Soğuk savaş döneminin önemli gelişmelerini 
              yeni ciltte okuyacağız. 1960 ihtilalinden sonra Öymen'in aktif siyaset 
              yaşamı başlıyor. 28 yaşında Kurucu Meclis üyeliğine seçilen diğer genç 
              arkadaşlarıyla birlikte İsmet İnönü, Kasım Gülek, Kemal Satır ve Osman 
              Bölükbaşı gibi siyasetin duayenleri ile birlikte anayasanın hazırlanmasına 
              katkıda bulunuyor. 
              Bu dönemden başlayarak aktif siyasetteki anılarını ancak üçüncü ciltte 
              okama olanağı bulacağız. 
        
        
              Altan Öymen, kitabına koyamadığı konular için üzgün. Öymen, ''Bazı 
              koyamadığım konular oluyor. Kitabın belli bir hacimde tamamlanması 
              gerekiyor. O nedenle yazdığım, ancak sonradan çıkarmak zorunda kaldığım 
              olaylar ve gelişmeleri de artık ileride başka şekilde değerlendiririm diye 
              düşünüyorum'' diyor. 
        
               
        
        
