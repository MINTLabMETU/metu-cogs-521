                           
             Gençlik Yılları
             Kemal Demirel
                   
                Anı-Roman
                   
        Bizim için bu olay, içinde bulunduğumuz eğitim kurumunda yaşanılması dayanılmaz bir durumdu.
        Öğretmenimiz Talat Erben'le öğrenci öğretmen gibi değil de arkadaş, dost gibi yaşamaya başlamıştık. İleride kariyer yapıp dünya üniversitelerinde nükleer kimya dersi verecek olan Talat Beyle konuşuyorduk bu konuyu. O genellikle, koridorda bir pencere içinde teneffüslerde kahve içerdi. Nurhan'la ben de arada bir onu orada görüp yanına giderdik. Sonradan öğrendik, meğer o öğretmenler odasına girmek istemezmiş de onun için koridorda pencere içinde dinlenirmiş. Ben İngilizce bilmiyordum, İngilizce ismini şu anda  hatırlamıyorum, ama Nurhan tayf analizlerinden söz eden İngilizce bir fizik kitabı edinmişti. Talat Bey o kitabı görünce çok heyecanlandı, istersek bu konuyu -ki üniversitenin üst sınıflarında okutuluyormuş- bizlerle özel olarak çalışabileceğini söyledi. Çalışmamız, bu görüşmemizden bir hafta sonraki ocak ayının bir gününde, etütten sonra 6 Fen sınıfında olacaktı. Talat Bey okulda dersi olmadığı bir günü seçmiş. Evinin Kurtuluş'ta bir yerde olduğunu biliyorduk. Müthiş soğuk bir gündü ve tipi şeklinde kar yağıyordu. Biz inanılmaz mutluluk ve heyecan içinde sınıfta onu bekliyorduk. Saat beşi geçti, beş buçuk oldu. Bu havada herhalde gelemez diye düşündük ve bunu da doğal gördük. Nurhan'la okuldan çıktık. Beş, on adımlık atmıştık ki Yıldız Sinemasının köşesinden okulun sokağına Talat Erben'in girdiğini gördük; bata çıka geliyordu bize doğru. Durduk ve onu bekledik. Talat Bey, Nurhan'ı ve beni omuzlarımızdan tutarak okula döndürdü. 
        Kemal ve Nurhan, özellikle onlar için önemli bir olay yaşamışlardı. Bunu ailelerine ve çok az olan yakın arkadaşlarına ballandıra ballandıra, tüm ayrıntılarıyla anlatıyorlardı. Birlikte okula dönerlerken Talat Beyin ıslak pabuçlarının topuğundan görülen yırtık çorabını fark eden Kemal, onu bile övünerek anlatıyordu. 
        İlk olarak, öğle çıkışında kartlarımızı vermedik; kart toplayan öğrenciye numaralarımızı ve adlarımızı yazdığımız birer kâğıt verdik. Yani ona, "Biz kartımızı vermiyoruz, sen kes sesini, git idareye haber ver," dedik. Birkaç arkadaşımıza da aynı öneride bulunduksa da kimse yanaşmadı. Okulda suratıma domuz görmüş gibi bakan iki insandan biri Müdür Şerif Par, öteki ise Muzaffer Ateş'ti. Ne yapıp ne edip beni ezip küçültmek, sonra da okuldan atıp belgelemek onların tutkuları olmuştu adeta. Bana acı veren, öteki arkadaşlarımın bu insanlardan ve onların var ettikleri bu düzenden rahatsız olmamalarıydı. Bu çocuklar büyük bir çoğunluk oluşturuyordu ve hemen hepsi iyi niyetli ve bilinçsizdi. Onlardan biri idareye ispiyonluk yapıyordu, 6 Edebiyatta okuyan bu çocuk bana yapay bir yakınlık göstererek yaklaştı. Okuduğum kitapların isimlerini öğrenmek istediğini, kendisinin de onları okuyacağını söyledi. Çocuğun listeyi idareye vereceğini biliyordum. "Yaz," dedim. Dün ve Yarın Yayınlarından Haydar Rıfat tercümesi, İlmi ve Hayali Sosyalizm, Plütark'ın Lassedemonyalılar ve Atinalılar Cumhuriyeti ve K.Marx'ın Özet Bir Kapitali başta olmak üzere yirmi kadar kitap yazdırabilmiştim ki, ders zili çaldı. Bu ispiyoncu çocuk, benim bunları bilişimi ve anlatışımdaki dili beğenmiş olacak ki giderken "Kendine dikkat et Kemal, Muzaffer Bey seni ne yapıp edip dövmek istiyor," dedi. Ben de ona, "Uyarın için teşekkür ederim, sen merak etme, beni dövecek adam daha anasından doğmadı," dedim. Bunu biraz daha açık söyledim. Aradan birkaç gün geçti. Üst kat koridorunda, etrafında öğrencilerle bir şeyler konuşan Muzaffer Ateş beni çağırttı. Beklediği yer, müdürün oda kapısının yakınlarındaydı, Hiçbir şey söylemedi, kapıyı açtı; iltifat edercesine önce beni içeriye soktu; kapıyı kapattı. Ben çok saygılı bir duruşta ellerim kenarlara sarkmış, yapay bir şekilde de başımı dik tutmuş, onun suratına bakarak bekliyordum. İlk sözü "Sen demişsin ki, beni dövecek insan, anasının karnından çıkmadı." Ben hemen düzelttim. "Anasının karnından demedim hocam, anasının A. ......dan" diye düzelttim bağırarak. O şaşkın ya da sinirlenmiş gibi elini diğer eline ses çıkaracak şekilde vurarak "Vay, sen nasıl böyle söylersin?" dedi. Ben de ona, "Kendisine güvenen herkes söyler; siz de söyleyin," dedim. Bir daha elini diğer eline vurarak "Sen neyine güveniyorsun?" dedi. "Ben kendime güveniyorum, dayağın hak edileceğine inanmıyorum; ben dayak yiyecek bir şey yapmam." Bir daha elini eline vurarak, "Hayret doğrusu, hayret. Hadi çık," dedi. Ben çıktım, ama onun ne yapmak istediğini anlayamamıştım. Hemen orada bulunan çocuklardan biri "Nihayet Ateş seni de dövdü değil mi Kemal?" dedi. "Yoo bunu nereden çıkarıyorsun? Biz sadece konuştuk," dedim. Başka bir çocuk "Hadi canım, yediğin tokatları kulağımızla duyduk," deyince Muzaffer Ateş'in ellerini birbirine vuruşundaki oyununu anladım. Keşke gerçekten beni dövseydi de bu yapaylığa gerek görecek kadar çapsız ve kişiliksiz bir öğretmen olmasaydı diye düşündüm. 
        Arkadaşlarım ne derece bilincindeydiler bilmiyorum, 8 Ocak 1946 sabahı, yaşanan tarihi bir olay nedeniyle okulda bir sevinç havası yarattılar. Çünkü bir gün önce Demokrat Parti resmen kurulmuş, ülkemizde çok partili bir yaşama geçilmişti. "Artık Hürriyet Var," diye sevinç çığlıkları atıyordu koridorlarda çocuklar. Daha ilk andan itibaren ağır ağır düş kırıklığına uğramaya başlamıştım. Hürriyeti, bağımsızlığı başıboş ve bilinçsiz yaşamak zannedenlerle dolmuştu ülkemiz. Ben bu oluşun, ülkemin savaş sonrasının en önemli bir oluşu olduğunu biliyordum ve onu izliyordum da. Eylül 1945'te Fuat Köprülü ve Adnan Menderes partiden çıkarılmışlardı. O ayın sonuna doğru da Celâl Bayar meclisten çekildi. Kasım 1945'te Refik Koraltan partiden çıkarıldı ve Aralığın başında Celâl Bayar bir parti kuracağını açıkladı. Bu olaylar ve gelişmeleri hakkında yüzlerce eser yazıldı. Bu nedenle onlar hakkında ayrıntılı bilgiye gerek yok. Ben o günlerde on dokuz yaşındaydım, Ülke yönetimlerini ve onların tarihlerini, devrimleri ve Atatürk'ü bitmez tükenmez bir heyecan ve coşkuyla okuyor, düşünüyor ve yaşayabildiğim kadar yaşıyordum. Yakınım olan üç dört arkadaşımla gerektiği zamanlarda konuşuyor, tartışıyorduk tüm bunları. Ülke bizim ülkemizdi; tabii ki onun sorunları da bizim sorunlarımız. Ortak yaşadığım ya da gördüğüm genç, yaşlı hemen tüm insanlar, bu olan bitende, birey olarak kendilerinin "çıkarının" ne olacağını düşünüyorlardı. Bu işlere üst düzeyde öncülük edenlerin içinde iyi niyetli, namuslu olanlar tabii ki vardı. Kendi inancı ile birlikte kendisini var etmiş, kendisini inkâr etmeden, inkâr edemeyeceği bir ideali olanı ben pek göremedim. Onlar, namuslu ve genellikle dürüst insanlardı. Ve ülkelerinin insanlarını seviyorlardı. Ama kendilerini - her ne kadar vatan uğruna ölmeye hazırız deseler de- her şeyin üzerinde seviyor ve galiba da kendilerine biraz fazla acıyorlardı. Bu duygular içinde o yaşlarda edindiklerimle çok hesaplaştım. Elli yıl geçmiş olmasına karşın, hiçbir parti, gençlik dernekleri, cemiyetler ve benzeri toplulukların içinde olmadım. Bunları iyi veya kötünün ötesinde, bir yargı yapmaksızın anlatmak istiyorum. Hürriyetin gelmesi, kısa bir zamanda okulda da etkisini gösterdi. Faşist uygulamanın küçük bir örneği olan ve öğrencinin zorla okula dönmesini sağlayan kart usulü kalktı. 
        Karta daha önce isyan ettiğimi anlatmıştım. Kartları toplayan çocuğa kart yerine kimliğimi belirten bir kâğıdı uzunca bir aradan sonra tekrar vermiştim. Muzaffer Ateş'le aramızda bu nedenle, beni çağırttığı gün şöyle bir konuşma geçmişti. "Niye kartını vermiyorsun da, hava yapar gibi kâğıda adını yazıp veriyorsun?" 
        "Efendim, ben bir kere hava yapmam; hava yapanların her türlüsünden de iğrenirim." 
        Aslında iğrenirim dediğim zaman adam, kendisini kastettiğimi anlıyordu. Her türlü kompleks içinde olan bu öğretmenin gerektiğinde yapmayacağı hava yoktu. Bunları o anda, zaman biriminin en küçük parçasında, aklımdan geçirdikten sonra "Efendim bu yaşa gelmiş bir insana yani bizlere, okula dönmemiz için, zorlayıcı tedbirler uygulanamaz. Onun zorla okula dönmesini sağlamak için baskı yapılamaz. Ben kendimi okulda değil, cezaevinde hissediyorum o zaman." "Yani biz gardiyan mıyız," dedi bağırarak. "Onu siz öyle söylüyorsunuz," dedim ve aklıma İsa'nın Yehudiya Genel Valisi Pontus Platüs'e verdiği yanıt geldi. Pontus Platüs "Sen kendine Tanrının oğlu diyormuşsun, Yehudiya'nın kralıyım diyormuşsun. Mucizeler yapıyor, kurtarıcı olduğunu söylüyormuşsun," deyince İsa da "Onu sen öyle söylüyorsun," diye yanıt verir. 
        Bir gün, kartları toplama sırası bana geldi. Çıkış kapısında karşılıklı iki çocuk topluyorduk kartları. Tabii ben vereninkini alıyor, vermeyeninkini sormuyordum. İki yüz kadar karttı, ceplerime yerleştirdikten sonra yemeğe çıktım. O gün öğleden sonra okula dönmedim. Ertesi sabah Fındıklı'da tramvaydan indim. Kazancı Yokuşunun başındaki, sağ taraftaki, Büyük Fındıklı İlkokulunun önünde duran küçük bir çöp variline cebimdeki kartların hepsini attım. Yapmam gerektiğine inandığım heyecanlı bir iş yapıyordum ve bunu kendi kendime defalarca tekrarlayarak, güç bulmuş olarak okula gidiyordum. Heyecanlıydım, çünkü bir gün önceki etütte kartlarını alamayan ve kartsız kalan iki yüz çocuk, o gün öğle yemeğine çıkamayacaktı. Onların sorumluluğunu duyuyordum. Doğru Muzaffer Beyin odasına gittim; yerinde yoktu. O yıllarda lig maçlarında hakemlik de yapıyordu; odacı onun federasyona gittiğini söyledi. Her adım başında, iki üç çocuk benden kartını soruyordu. Ben onlara "Artık kart usulü kalktı," dedim. Sonra müdüre gittim. Hayatımın en güzel yalanlarından birini söyledim. "Efendim, biz dün Muzaffer Beyle konuştuk, bu kart usulüne artık gerek yok dedi," dedim. Müdür şaşırarak "Bu nereden çıktı?" dedi. Ben "Efendim, Demokrat Parti kuruldu ya, artık memleketimizde hürriyet var. Bunlar faşist usulü uygulamalar, hem başka okullarda da yok," diye yanıt verince, suratından hiçbir şey anlamadığı belli olan müdürümüz Şerif Par ayağa kalktı. "Tamam, tamam Kemal. Bu öğleyin söylerim çocuklara," dedi. Çok memnun olmuştum. Ben çıkarken "Sağ olun Müdür Bey, ben de zaten bendeki iki yüz kartı atmıştım," dedim. 
         Öğle üzeri yarısının kartı var, yarısının yok, bütün okul yine sıralanmıştı. Muzaffer Bey hâlâ görünürlerde yoktu. Pencere açıldı ve Şerif Beyin kafası göründü. "Çocuklar bugünden itibaren, kart usulü okulumuzda kalkmıştır. Sizden ricam, her zamanki gibi, etütlere düzenli devam etmenizdir," deyince yüzlerce çocuk bir anda onu alkışlamaya başladı. Ve açılan çift kanatlı saç kapıdan boşalan çocuklar, Küçükparmakkapı Sokağına döküldüler. Eminim ki müdür de o anda kendisini hürriyet kahramanı sanmıştı. Muzaffer Ateşin bu işlerden haberi olmamıştı. Sormadı, soruşturmadı. da, çünkü müdür çok memnundu uygulamadan. 
        Akşam evde annem bana, önceki akşam bir nebze ucundan anlattığım olayla ilgili olarak, "Ne yaptın o ceplerini dolduran arkadaşlarının resimli kartlarını?" diye sordu. Ben de "Onları çöp kutusuna attım " , diye yanıt verince, "Aaa, niye yaptın oğlum?" "Anne yapmam gerekiyordu, hem de çok iyi oldu. Okuldan kart usulü kalktı artık," dedim. Bunun üzerine annem , evlâdını koruyan bir anne olarak kendince öğütler verdi. Çoğu tutulacak gibi değildi öğütlerinin; ben zaten tutulacak olanlarını da tutmuyordum. 
        Soğuk, ama havanın açık olduğu bir kış günü, Nurhan, son edindiği ve okuduğu bir kitabı Kemal'e tanıtmak üzere evinden çıktı. Onların evinden yüz elli metre kadar uzakta, tepede bir yerdeydi Kemal'lerin evi. Nurhan, evin önünde durdu ve "Kemal," diye seslendi. Hemen camdan görünen Kemal el işareti ile Nurhan'ı yukarı çağırdı. Nurhan, kitap elinde uzun uzun anlatıyordu ve hayranlıkla yapıyordu yorumlarını. Bu eser, Jean Jacques Rousseau'nun "İlimler ve Sanatlar Hakkında Nutuk" isimli kitabıydı. O gün öğleden sonra Orhan, Kemal'i de getirmesini söyleyerek evlerine çağırmıştı onları. Nurhan bunu söyleyince, Kemal çok mutlu olmuştu, ama gitmelerine daha iki saat vardı. Kemal'in annesi çay yaptı onlara, sonra etli kuru fasulye ve bir tepsi ballı tel kadayıfı koydu önlerine. Sofada yanan saç odun sobasının sıcaklığı ile ısınmış, karınları doymuş bu iki genç, yemekten sonra Orhanlara gitmek üzere yola koyuldular. Aydınlık Sokağından inerken, Dereboyu'na yönelen ara yollardan geçtiler. Bunların birinin ortasında, ufak bir meydanın kenarındaki iki katlı ahşap bir eve yaklaştıkları sırada Kemal, Nurhan'ın kulağına eğilerek usulca, pencerede oturan Nebahat'ı gösterdi. "Nurhan bak o kız var ya, benim dünyamda yeri olan bir insan." Bunları söylerken kıpkırmızı olmuştu. Nurhan durumu fark etti; tam o evin önünden geçerken, Kemal bu kez başını önüne eğince arkadaşı "Ne duygusal, ne romantik bir çocuksun sen Kemal, bunda utanılacak ne var?" demekten kendisini alamadı. Sonra bir şeyler söylemiş olmak için "Ben o kızın babasını tanıyorum; bir şeye dokundu mu, elini hemen yıkayan bir adam, elleri bembeyaz," diyerek rahatlatmaya çalıştı Kemal'i ve sonra onun sevineceğini bildiği bir haber verdi. "Sabahat da var evde, Orhan söyledi bana." 
        Bahçede, tahta bir masa etrafında Sabahat'ın koparıp bir tabağa koyduğu ayvaları yiyorlar, su içiyorlar, bir yandan da dünya edebiyatından Türkçeye çevrilmiş kitaplardan konuşuyorlardı bu genç insanlar. Gündemde Jean Jacques Rousseau vardı. Nurhan kısaca eseri arkadaşlarına tanıttı. 1742 yıllarında Dijon Akademisi bir yarışma açmış. Tekniğin ve bilimlerin ilerlemesi, insanlığın ilerlemesine ne katkıda bulunmuştur konulu. Tüm Fransızlar, bu yarışmaya katılabilirlerdi. Katılanlar sorunun anlamı doğrultusunda yanıtlar vermişlerdi. Yalnız tek bir insan Jean Jacques Rousseau, teknik ve bilimlerin gelişmesinin, ilerlemesinin, insanlığa katkısının olmadığını, gerilemesine neden olduğunu savunan bir yazı gönderdi. Ve yazısının adını da "İlimler ve Sanatlar Hakkında Nutuk" koydu. Ünlü ve eski bir akademi olan Dijon Akademisi birinciliğe, Nurhan masanın üzerindeki kitabı göstererek, "Bu eseri seçti," dedi. Sabahat heyecanla "Ne kadar güzel, ne kadar güzel. Aslında bu eseri okumak, ondan sonra onun üzerinde konuşmak gerekirse de J.J. Rousseau'nun tezi hepimizi düşündürebilir." Nurhan "Tabii Sabahat, akademinin sorusu gaflet içinde sorulmuş bir soru." Sabahat düşünceli bir şekilde "Onların insanı nasıl gördükleri de ortaya çıkıyor bu soruda. Tekniğin ilerlemesi, insanlığa, insanın bağımsızlığına ve özgür dünyasının gelişmesine doğrudan hiçbir katkıda bulunamaz. Pek çok şeyi, yaşamı kolaylaştırabilir, ama teknik insanlık üretemez; onu ancak insan üretebilir. Araba tekerleği yokken dünyada insanlar vardı. Onların bağımsız dünyası, sevgi dünyası, otomobil ya da uçak yok diye bizimkinden daha mı kısıtlıydı yani? Biz bugün o devirleri, o koşullarda yaşayan o insanları talihsiz mi göreceğiz, acıyacak mıyız onlara, tekniğin geri düzeyindeydiler diye?" 
        
        
        