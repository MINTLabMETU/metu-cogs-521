                       
        Sahte Cennetten Gerçek Cehenneme Eroin
        Nil Gün
           1998
           
             Araştırma-İnceleme
                   
        
        2

        Eroinin balayı dönemi çekicidir. Vücudun doğal morfini olan endorfin (mutluluk hormonu) salgılarının üzerine dışarıdan bir de yapay mutluluk ilacı olan eroin eklendiğinde kişi doğal olarak kendisini olağanüstü mutlu hissedecektir. Eroini çekici kılan da budur; özellikle doyumsuz gençler için. Zaten gençlerin hangisi doyumlu ki? Kendini güçlü, üstün, radikal, evrensel hissetme duygusu kimi çekmez ki? On sekiz yaşında ya da elli sekiz yaşındaki kişi bu üstün ve farklı olma açlığını bir şekilde tatmin etmeye çalışmıyor mu? Eroin ne de "kolay" bir yol! 
        Her insan hem toplumda onay görmek ve herkes gibi olmak hem de farklı, özgün ve üstün olmak ister. Tıpkı; "İçimde doyumsuzluk yaşıyordum. Karşıma eroinin çıkması bir tesadüf, şimdi düşünüyorum da ne çıkarsa çıksın aslında kendimden kaçmak istiyordum." Diyen Rahmi gibi. Rahmi'yi toplum boyunduruğu altına alamamıştı ama eroin çok kolay köleleştirmişti. Otoriter babasının ve toplumun köleliğinden eroinin köleliğine geçmişti. 
        
        3

        Nejat ise kendisiyle tanıştığımda henüz bir günlük "temiz"di. (Eroinmanlar eroin almadıkları her günü temiz olarak nitelendiriyorlar.)  Hastaneden yeni çıkmıştı. Daha önce altı kez Amatem'de tedavi görmüştü. Cezaevinde gördüğü "tedavi"lerin sayısını ise o bile hatırlamıyor. Bu kez, eroini bırakmaya kararlı olduğunu söylüyor. "Neden kararlısın?" diye soruyorum. "Çünkü mal bulamıyorum. Kanallarımı kaybettim (kanalları hapisteymiş) ve para yetiştiremiyorum." diye üç neden sayıyor. Kanal, uyuşturucu dilinde eroin satıcısı anlamına geliyor. "Güvenilir" bir kanal sahibi olmak (eroin satıcıları zavallı bağımlılara eroin yerine başka tozlar vererek aldattıkları için), parayı kaptırmamak ve gerçek malı temin etmek açısından önemlidir ve eroinmanlar için bir prestij kaynağıdır. Çünkü, bu sahte tozları eroin niyetiyle alıp ölen öyle çok bağımlı var ki... 
        
        Nesi Özleniyor?

        "Eroinin nesini özlüyorsun?" diye soruyorum Nejat'a. "Flaş" diyor. Flaş, beş on saniye süren, dünyanın toz pembe, mükemmel göründüğü an demek. Flaş ancak eroin damardan alındığında görülüyor. Bazıları, bu ana "taklaya gelmek" de diyor. 
        Nejat'a "Eğer malı ömür boyu devlet garantisinde bedava bulsaydın bırakır mıydın?" diye soruyorum. "Hayır" diyor. "Bırakırım diyen varsa da yalan söylüyor" diye ekliyor. 
        Eroin böylesine çekici olmasaydı, milyonlarca insanı esir alabilir miydi? 
        Rahmi, "Azrail'le her gün dans ediyordum" diyor. Taze bırakmış Nejat ise Azrail'le dans etmeye dünden razı. Yeter ki bedava, devlet güvencesinde ve kanalları açık olsun. Nejat'ın anlamsız bakan güzel mavi gözleri, onun henüz Azrail'le dans etmekten vazgeçmediğini gösteriyor. (Maalesef bu satırları yazarken Nejat'ın yeniden kaydığını öğrendim.) 
        Kaymak, alkolizmde olduğu gibi, maddeyi yeniden kullanmaya başlamak anlamına geliyor. 
        
        4

        Otuz dokuz yaşındaki Teoman ise "Alkole on yedi yaşında başladım. Sonra esrar içtim. Askerde çavuş olduğum için rütbemi kullanarak askeri hastaneden kodein çalmaya başladım. Kodeini alkolle karıştırarak içiyordum. Çünkü, daha iyi patlıyordu" diyor. 
        Patlamak, kafa bulmaya çabucak ulaşmak anlamına geliyor. 
        Kodein, özellikle öksürük şuruplarının ana maddesi olan bir alkoloid ve eroin ailesine mensup. (Gençler arasında öksürük şurubuyla kafa bulmanın ucuz ve yaygın bir yol olduğunu biliyor musunuz?)  
        Askerden döndükten sonra Teoman'ın eroinle tanışması çok zaman almıyor. Otuz iki yaşındaki Vecdi, olağanüstü yetenekli ve yeteneğinin maddi karşılığını da bol kazançla alan gerçek bir sanatçı. Uyuşturucu dünyasına on üç yaşında diazemle merhaba diyor. On beş yaşında alkole, on altı yaşında esrara, on sekiz yaşında eroine terfi ediyor hem de günde on, on beş kez iğne yapacak kadar... "Hayatım eroin almak için para bulmak, eroin almak ve eroini enjekte etmek kısır döngüsünde geçiyordu. Eroin yüzünden evimi, arabamı her şeyimi satmak zorunda kaldım."
        On dört senedir eroin kullanan Vecdi son yedi senedir alkolü de eroine meze yapmış. "Çünkü artık eroin tek başına kafa yapmıyordu. Günde bir yetmişlik rakı da içiyordum. Tek isteğim, kafaya hizmet etmekti. Yaşamımda şefkat yoksunluğunu uyuşturucuyla yok etmeye çalışıyordum. Yağmurdan kaçarken doluya tutulduğumun farkında değildim." 
        Vecdi otuz iki kez değişik hastanelerde tedavi görmek için yatmış çıkmış. Bu kadar çok tedavi görmesine rağmen, neden bu kez dört aydır temiz olduğu konusunda soru sormaya hazırlanıyordum ki, bakışlarımdaki merakı yakaladı. "Sana bir sır vereyim" dedi. "Biz bağımlılar çoğu kez bu zıkkımdan kurtulmak için hastaneye yatmayız. Nedenlerimiz bambaşkadır. Mesela eroin bittiği ve satın alacağımız kişiyi bulamadığımız zaman hastaneye yatarız. Çünkü orada kesinlikle mal buluruz. Hastane çevresinde uyuşturucu satıcıları cirit atar. Hatta kendileri de bağımlı olan bazı satıcılar, ailelerinin baskısıyla hastaneye yattıklarında, hastane masraflarını içerde tedavi gören bağımlılara eroin satarak çıkarırlar. Her bağımlının aynı zamanda bir satıcı olduğu gerçeğini bilin. Çoğu satıcı bunu para kazanmak için değil, kendi günlük ihtiyacını bedavaya getirmek amacıyla yapar. "
        "Bazen de eroin artık kafa yapmadığı için kanımı tazeleyip daha iyi kafa yapsın diye hastaneye yatardım. Damarım bittiği için de hastaneye yatmak iyi gelirdi."
        
        Damarların Saklanması

        Sürekli damardan alınan eroin bir süre sonra damarların kasın altına kaçmasına neden oluyor. Zavallı damarlar bunca acımasız saldırıya rağmen en kötü koşullarda bile işlevini sürdürebilmek için çaresizce iğneden kurtulmaya çalışıyor ve kasın altına saklanıyorlar. 
        Kolda ve bacakta damar kalmadığında sıra boyna geliyor. Boyun damarları da bittiğinde bağımlı, dil altı, vajina içi, penis başı gibi akla hayale gelmeyecek yerlerden iğne yapıyor. 
        Eroin, bilinenin aksine tek alımla bağımlılık yapmıyor. Ayda bir iki kez alındığında bağımlı hale gelmek bir iki yıl sürebiliyor. İşte gençlerin aldandığı nokta bu oluyor: "Bak ne kadar uzun süredir alıyorum. Bana bir şey olmaz." 
        Eroin gerçi kokain ve nikotin kadar hızlı fiziksel bağımlılık yapmıyor ama psikolojik bağımlılığı çok çabuk oluyor. 
        Yaşamında doyumsuz, gelecek korkusu ve kimlik arayışıyla boğuşan genç, eroini ilk aldığında güzel duygular hisseder ve içini bir keyif kaplar. Tüm sorunları, dertleri bir anda yok olmuştur. Kendisini rahatsız eden her şey bir anda önemini yitirmiştir. Bedeni de, duyguları gibi orgazmik bir rahatlama yaşar. İşte eroinin bu mucizevi(!) etkisini yeniden yaşamak için bir kez daha almak ister... Ve bu bir kezler çok kez olur. Uzunca bir süre sadece hafta sonu eroin alan genç, kendisinin diğerlerinden farklı olduğuna, ömür boyu sadece hafta sonları alarak yaşayabileceğine, asla diğerleri gibi bağımlı olmayacağına inanır. 
        Eroinmanlar, tüm diğer bağımlılar gibi kendilerini kandırmakta ustadır. Ama eninde sonunda balayı dönemi biter. Artık her zaman aldığı doz "kafa" yapmamaya başlar. (Çünkü beyin doğal morfin olan endorfin üretimini durdurmuştur.) Öyleyse doz artırılmalıdır. Dozun artması bağımlılığın başladığının göstergesidir. Tabii, eroinin alındığı günlerin sayısı da artmaya başlar ve eroin kullanımı günlük hale gelir. Buna rağmen bağımlı hala eroine bağımlı olmadığını, istediği an bırakabileceğini sanır. Tıpkı alkolü, sigarayı "ben bunu keyif için içiyorum, istersem bırakırım" diyen bağımlılar gibi. İstese de bırakamayacağını anladığı an ise artık çok geçtir. Bu noktada bırakmak istese bile, sırf yoksunluk krizine girmemek, sırf bu korkunç acıyı yaşamamak için, dozajı sonu ölümle bitebilecek kadar artırmaktan çekinmez. 
        
        BAĞIMLILIK BELİRTİLERİ

        1.Fiziksel sağlığı yitirmek.
        2.Ağız ve boğazda iltihap.
        3.Gastrik hastalıklar.
        4.Dolaşım bozuklukları.
        5.Zihinsel ve fiziksel uyuşukluk.
        6.Yoğunlaşma güçlüğü ve unutkanlık.
        7.Kadınlarda adet kesilmesi, erkeklerde iktidarsızlık.
        8.Bozuk ses, kabızlık, güçsüzlük.
        9.Hepatit, karaciğerde tahribat, kan zehirlenmesi.
        10.Zührevi hastalıklar, deri enfeksiyonları, mantar.
        11.Damarlarda şişme ve göçme, solunum hastalıkları.Verem psikosomatik hastalıklar.
        12.Diş çürümelerinde ilerleme, sinirsel kökenli titremeler.
        13.Bellekte bozulma, uykuda karabasanlar, uyanıkken halüsinasyon görmek.
        
        üçüncü bölüm

        
        kişiliğin erozyonu

        
        5

        Eroinin öldürücü tutkusunu komedyen Larry Young şöyle tarif ediyor: "Biliyorum genç öleceğim ama Tanrıyla öpüşmek gibi bir şey bu." 
        İşte bu bir anlık "Tanrıyla öpüşmek" uğruna eroin cehenneminde yaşamlarını yakan gençlerin sayısı dudak uçuklatacak rakamlarda geziyor. Araştırmalarım sırasında on bir yaşında eroin bağımlısı olmuş gençlerle de tanıştım, kırk yaşında eroine başlamış orta yaşlılarla da, altmış beş yaşında eroinle tanışmış bugün yetmiş yaşında olan bir kadınla da... Bu insanların çoğu zeki, iyi tahsilli, orta ve zengin sosyal sınıf ailelere mensuptu. 
        Elvan kırk üç yaşında Amerika'da işletme üzerine master yapmış, üç çocuklu, boşanmış bir kadın. Çocukluk ve gençlik yılları babasının mesleki konumundan dolayı değişik ülkelerde geçmiş, birkaç dili anadili gibi biliyor.
        Elvan on senedir eroin bağımlısı ve halen kullanmayı sürdürüyor. On yedi yaşındaki çocuğu esrara başlamış bile. En küçük çocuğu da potansiyel bir eroinman. Çünkü Elvan hamileliği boyunca da eroin almış. 
        Elvan birkaç kez hastanede iki kez de hapiste yatmış. Günde altı yedi gram gibi çok yüksek miktarda eroin kullanıyor. Vücudu, iğnelerden dolayı cılk yara içinde. Artık iğne yapacak damar kalmadığı için bugünlerde eroini yine burundan alıyor. 
        "Ben bu zıkkımı kullandıktan yedi sene sonra ne yaptığımı anladım. Ama bütün sistemimi ele geçirmişti artık. Eroinin başlangıçta en çekici yönü, çağımızın hastalığı olan can sıkıntısını ortadan kaldırmasıydı. Bunu aldığında seks de dahil her türlü haz çok aşağılarda kalıyor. Hiçbir isteğin, hırsın, arzun kalmıyor. Egoyu yok ediyor. Sürekli sevgi ve anlayış içinde olduğunu sanıyorsun. Adeta "bilge kafası" yapıyor. Yani dünyevi ve bedensel arzular duymuyorsun." Elvan, alkolle eroini kıyaslayarak felsefi görüşlerini dile getiriyor. "Neden sistemde alkol yasal da bu değil? Çünkü alkolle kitleleri manipüle edebilirsin. Sistemin var olabilmek için şiddete ihtiyacı vardır. Amerika'da da, Rusya'da da alkolizm oranı çok yüksek. Sağcı ya da solcu militanların hemen hepsi alkolik ve savaşarak sisteme dahil oluyorlar. Şiddet ekonomik ve siyasal denge için gerekli. Oysa eroin insanı kendine döndürüyor. Sistemi sorguluyorsun. Her şeyin nedenlerini, niçinlerini araştırıyor ve soruların yanıtlarını buluyorsun. Uyandığın için de topluma karşı çıkıyorsun. Sistemin dışına da. Eroin hırsı ortadan kaldırıyor. Oysa sistem için hırs ve rekabet gerekli. Amatem'de alkol krizi yaşayanlara bakın, kayışlarla bağlanmak zorunda kalıyorlar. Çünkü alkol krizi şiddet krizidir. Ama ben bu güne dek hiçbir eroin bağımlısının kayışlarla bağlandığını görmedim. Ayrıca eroin alan insan çalışamaz. Bu sistemde de çalışmayan insan makbul değildir." 
        "Miskinleştikten sonra sistemi sorgulamış olmanın ve yanıtlarını bulmuş olmanın yararı ne?" diye soruyorum. 
        "Benim sisteme yararım yok ama beklentim de yok" diyor. 
        Bugün devletlerin resmi bütçelerini kat kat aşan eroin ticaretinden kazanılan kara para devletlerin bütçelerine aklanarak girdiğine ve devletler bu gelirden vazgeçemediklerine göre Elvan'ın ve tüm bağımlıların sisteme yararı var tabii. Hem de yaşamları pahasına. Kapitalist toplumda başka hangi ürün vardır ki, alıcıyı yalvartarak satıcının peşinden koşturtabilsin. 
        Elvan'ın gözleri uzaklara bakarken, "Çocuklarımla birlikte olmayı ve bunu hiç kullanmamış olmayı çok isterdim" diyor. Değil çocuklarına, kendine bakacak hali olmadığı için eşi çocuklarını ondan almış. 
        Ruhun gıdası diye tarif ettiği eroin, insanın ruhunu da, duygularını da, bedenini de öldürüyor. 
        "Bu madde oyun oynanacak bir madde değil, hayatımı allak bullak etti. Eroin yüzünden çok şey kaybettim. Babamdan kalan onca mal mülkü eroin uğruna sattım. Ama en çok kişiliğimden kaybettim. Dürüst bir insanken otuz yaşından sonra yalan söylemeye başladım. Ayrıca insan sürekli gelişen bir varlık olmalı ama insanın kafasındaki herhangi bir -eroin, din, ideoloji ya da kişi bağımlılığı vb.- takıntı olduğunda gelişmesi bir yana, yerinde sayıyor hatta gerilemeye başlıyor. En çok manevi yönümün gelişmesini engellediği için eroine başladığıma pişmanım. Bu zıkkımı bırakmayı çok isterdim. Ama artık hiçbir şeyi çok istemeye bile gücüm yok. Mücadele etmeye gücüm yok." diyerek umutsuzluğunu dile getiriyor. "Benliğimi kaybettim, daha ne kaybedeyim." diyor. 
        Yanındaki arkadaşı, elli iki yaşındaki Hande ise eroine yeni başlamış, son iki senedir haftada bir alıyormuş. Ama o da maalesef diğerleri gibi, kendisinin farklı olduğuna ve asla bağımlı olmayacağına inanıyor. Entelektüelliğinin kendisini bağımlılıktan korumaya yeteceğini sanıyor. Hatta bana, eroinin yaptığı "kafa"nın dünyadaki en iyi şey olduğu konusunda propaganda yapıyor. Bir kez olsun denemem için ısrar ediyor. Bunun araştırmama katkısı olacağını söylüyor. Aşırı ısrardan çok rahatsız oluyorum. 
        Gençlerin böylesine ısrara ve eroinin harikuladeliği hakkında anlatılanlara "bir kez denemek kaydıyla" kanacaklarını düşünerek içim cız ediyor. 
        Gençler arasında eroin kullanımı öylesine yaygın ki, hiçbir anne baba kendi çocuklarını çok iyi yetiştirdikleri, ona çok iyi eğitim olanağı sağladıkları için eroinden uzak kalacakları konusunda emin olmasın. Teknolojinin hızla geliştiği ama insan ruhunun gittikçe doyumsuzlaştığı, insanlar arasındaki iletişimsizliğin ve kendine yabancılaşmanın gittikçe arttığı çağımızda herkesin çocuğu eroin tuzağına düşebilir. Eroin aldığını bilerek ya da bilmeyerek, eroinin başlangıç döneminde vermiş olduğu haz, güven, güçlülük, iç barış duygusu böylesine çekici olmasaydı eroin kullanımı böylesine hızlı bir artış gösterir miydi? 
        Bağımlılar, başkalarını da bağımlı yapmaya gönüllü olarak çalışır. Buna mecburlar. Çünkü "verimli" bir bağımlının, yıllık eroin ihtiyacını karşılaması için iki milyar liraya gereksinimi var. Her bağımlı, aynı zamanda potansiyel bir satıcı olduğuna göre? 
        Bu satırları okurken sizin çocuğunuzun asla eroin kullanmayacağını, o tür çocukların farklı olduğunu mu düşünüyorsunuz? Robert Kolej, ODTÜ, Tıp Fakülteleri gibi okullardan mezun bağımlı gençlerin aileleri de bir zamanlar sizin gibi düşünüyordu. 
        Eroin ve diğer uyuşturucular sadece üniversite öğrencilerinin gittiği kafe ve barlarda değil, sosyete kulüplerinde, diskoteklerde, ortaokul ve lise önlerinde peynir ekmek gibi satılıyor. Okulların önlerinde bekleyen seyyar satıcılar sadece simit satmıyorlar. Hatta ilkokulların önünde satılan simitlerin içine de eroin konulduğu duyduklarım arasında. 
        Eroin pazarında yaş sınırı yoktur. Kişi ne kadar genç yaşta bağımlı kılınırsa o kadar karlı bir iştir. 
        Çocuk pornografisine, çocuk seksine düşkün saygın(!) işadamı sapıkların Uzak doğuya yaptıkları "seks turizmi" gezilerinin ve çocuk seksi ticaretinin ne boyutlarda olduğu tüm dünyada bilinirken, ülkemiz bu ticaretten muaf mı? Sapıklığın dini, imanı, milliyeti yoktur.
        Gençlerin yaşadıkları bunalım, onları eroine iten nedenlerden biri.
        
        
        
