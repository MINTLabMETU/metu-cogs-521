                           
             Suyun Öte Yanı
             Feride Çiçekoğlu
                   
                Roman
                   
        Sıdıka Hanım, terk ettikten sonra ziyaret imkânı bulamadığından olmalı, düşlerinde daha da büyüttüğü evin kıyısını köşesini anlatıyor şimdi Nihal'e.
        "Malta taşi kapli idi sofasi. Odalara bir basamakla çikilirdi. Odalarin yerleri tahta idi. Her sabah ovulurdu o tahtalar. Sakiz gibi sapsari olana kadar. " 
        Yeşilköy'ün sabahlarını hatırlıyor Nihal. Neredeyse alacakaranlıkta kalkılıp mangal közüne süre çekile, süre çekile köpükleri ağdalanan kahveler içildikten sonra hep bir elden girişilerek kuşluk vakti buram buram arap sabunu kokusuyla sonlanan sabah temizliklerini. 
        Sıdıka Hanım şimdi çerçevelenmiş camlı bir fotoğraf çıkarıyor. Tozunu siliyor elinin tersiyle. 
        "Bakiniz, bu da Girit'ten geldiğimiz geminin fotografıdir. Duvarda asili idi. Son badanada çıkardim." 
        Tek bacalı bir gemi bu. Çerçevenin köşesinde daktilo ile "1924 Mübadele Yasası gereğince ailemizi Girit' ten Ayvalık'a getiren Türkiye adlı gemi" yazılı küçük bir beyaz kâğıt parçacığı iliştirilmiş. 
        Sıdıka Hanım, çerçeveyi yerine koymaya çalışırken üst raftaki sayısız ufak tefeği yeniden içeri sığdırmaya çabalıyor. Diş fırçaları, bir instamatik fotoğraf makinesi, lastik toplar, bir bikini üstü, birkaç oyuncak... Pansiyonerlerin yıllar boyu unuttukları eşyalar olmalı bunlar. Bir kitap ilgisini çekiyor Nihal'in. Dolaptaki tek kitap bu. Nihal izin isteyip alıyor. Karıştırıyor. "Odisseia"nın Yunanca bir baskısı. 1966 tarihli. Üzerine kimi notlar alınmış.
        "Kimin bu kitap?" 
        "Biri kalmişti burada. On yıl oluyor, belki daha çok..." 
        Sıdıka Hanım bunları söylerken, misina şişle boynundan başlayıp kol evleri yeni ayrılmış, yarım bir bebek hırkasının kaçan ajurlu ilmeklerini bozmadan özenle şiş'e geri takmaya uğraşıyor. 
        "...o unutmuştu. Saklarim hâlâ. Kim ne unutmuş, saklarim hepsini. Şu yarim kalmiş hırkaya acirim hep. Güzel bir hanim torununa örüyordu. Torun büyümüştür artik... öyle kaldi örgüsü..." 
        "Nereden gelmişti?" 
        "İstanbul'dan... Semtini bile hatirlarim, Fenerbahçe. Torununu Fener Bahçesine götürecek diye sevinirdi. Ordan hatirlarim." 
        "Yok onu sormuyorum. Hani şu kitabı unutan?" 
        "Ha, o mu? O Yunanistan'dan, Atina..." 
        Telefon çalıyor tam o sırada. Sıdıka Hanım alçak taburesinden kalkıp hamarat adımlarla mutfağa yöneliyor. Telefon mutfak kapısıyla küçük odanın arasında, eski duvar saatinin altında. 
        "Buyrun, numero 26." 
        Sinirli bir kadın sesi taşıyor ahizeden. Telaşla bir şeyler soruyor uzun uzun. 
        "Evet," diyor Sıdıka Hanım. "Evet, vardir öyle biri." 
        Telefondaki ses bir şeyler sormayı sürdürüyor. 
        "Evet," diyor Sıdıka Hanım yine. "Evet, öyle biridir hanimi." 
        Kısa bir sessizlik. Sonra yine duyuluyor telefondaki kadının sesi. Bir şeyler anlatıyor. Sıdıka Hanımın yüzünden tatsız bir haber olduğu anlaşılıyor. 
        "Olur, vereyim," diyor Sıdıka hanım gönülsüzce. "Vereyim, adi neydi?" 
        Biri üzülecek şimdi. Ölüm olmasa bari. Ya bu kitabın sahibi? On yıldan çok olmuş geleli. O da ölüp gitti belki. Ne garip, şu karaladığı satırları ilk gören ben olabilirim. Tek başına gelmiş gibiydi. Nereden çıkardım bunu? Öyle geldi içime nedense, Sıdıka Hanımın anlatış tarzından olmalı. Bu ne ki? Araya konmuş, kitap ayracı gibi. Bir rulo tel, bir de incecik ahşap parça... 
        "Sıdıka Hanım, kitabın arasından çıktı. Bunlar nedir?" 
        İrkiliyor mu Sıdıka Hanım, yoksa Nihal'e mi öyle geliyor? Ama duymazlıktan geldiği kesin. 
        "Yazik," diyor Nihal'i yanıtlamak yerine. "Çocuklari , hastaymiş." 
        Sıdıka Hanımın telâşla merdivenleri çıkışını ve yukarıda bir kapıyı çalışını duyuyor Nihal. Ses gelmiyor bir süre. Sonra tekrar çalıp sesleniyor Sıdıka Hanım. 
        "İhsan Bey, açiniz lütfen. Telefonunuz vardir." 
        Yine bir sessizlik. Derken bir kapı açılıyor. Tedirgin bir erkek sesi. 
        "Bir yanlışlık olmasın?" 
        "Adiniz İhsan Bey değil midir?" 
        "Evet ama?" 
        "Acele ediniz, bekliyorlar telefonda." 
        Nihal kitabı karıştırmayı sürdürüyor. Merdivenlerden önce Sıdıka Hanım, az sonra gömleğinin düğmelerini iliklemeye çalışan bir adam iniyor. Nihal'le yaşıt olmalı, gözlüklü, orta boylu ve alabildiğine şaşkın. Sıdıka Hanım mutfaktan avluya çıkıyor. Nihal de fazla hissediyor kendini. Keşke önceden çıkmış olsaydı. Şimdi davransa telefonun yanından geçmesi gerekecek. Sanki dinlemek ister gibi. Kalkıp odaya mı girse acaba? Orası da öyle yakın ki telefona. 
        Adam bu arada ahizeyi almış, "Alo" der demez karşı taraftan sinirli bir kadın sesi. Ağzına geleni söylediği anlaşılıyor. Ihsan Bey yarım yamalak, 
        "...sen beni nereden?.." diye geveleyecek oluyor. 
        Daha da yükseliyor kadının bağırtısı. Nihal'in tek tük sözcükleri seçebileceği kadar "rezil" ve "utanmaz" çarpıyor kulağına. Fazlasını duymamak için kalkıyor artık. Çaresi yok, İhsan Beyin yanından geçecek. Odaya mı, yoksa mutfaktan avluya mı? Avluda karar kılıyor, o tarafa yöneliyor. Nihal yanından geçerken, kadının bağırtısını kesmek için olmalı, İhsan Bey kırık dökük bir sesle sormaya yelteniyor. 
        "Çocuklar, doğru mu... Hasta demişsin?" 
        Nihal kendini mutfağa atıyor bu arada ve mutfağın avlu kapısına ulaştığında telefondaki tiz kadın sesinden kurtuluyor. İstifnoları büyük bir tepsiye yerleştiren Sıdıka Hanımın yanına oturuyor. Elinde "Odisseia" aklında Yunanlı. Bıraktıkları yerden sürdürmek üzere soruyor: 
        "Nasıl biriydi?" 
        "Bilmem ki... bir kadın... Çocuklari hasta dedi, bilmiyorum bir hata mi yaptim?" 
        "Onu sormuyorum. O adamı, hani Atina'dan gelen." 
        Bir an anlamadan bakıyor Sıdıka Hanım. Nihal, çok sorarak Sıdıka Hanımı küstürme korkusunu yine duyuyor. İki yol var: ya tümden susulacak, ya üzerine gidilecek. Hem ne diye onca ilgisini çekti elin Yunanlısı? Büyüsü, yalnızca suyun öte yanından gelmiş olması mı? 
        "Hani şu kitabı bırakan?" 
        "Neşeli, iyi bir adamdi. Avukatmiş galiba. Biraz tuhaf idi. Her akşam yürürdü adanin arkasina doğri. Sorardim nereye? Derdi Midilli'ye bakacağim."
        "Görünür mü Midilli burdan?" 
        "Görünür sis olmayinca..." 
        Bu sırada üst odalardan birinin avluya bakan balkon kapısı açılıyor. Nihal yaşlarında bir kadın, biraz kısa boylu, balık etinde ve adamakıllı keyifsiz, ipten, mayoları, havluları topluyor rastgele. Nihal, nedenini bilmeden bu kadınla İhsan Bey ve az önceki telefon arasında bir bağ sezedursun, Sıdıka Hanım onun aklından geçeni sesliyor: 
        "İhsan Beyin hanimidir." 
        İkisi de bunun doğru olmadığını biliyorlar. İçi acıyor Nihal'in. Aydınlık yüzlü bir kadındı balkona çıkan. Okumuş, yazmış, meslek sahibi, belli. İhsan Bey de öyle görünüyordu. Kim bilir; telefondaki bile öyleydi bir zamanlar belki. Nasıl yoruluyor ilişkiler zamanla. Bunca ayrı kalmasak bizimki de yorulabilirdi. Yoruldu da biz mi farkında değiliz yoksa? Ne dokunmalarda o eski coşku, ne gülebilmek birbirinin her söylediğine... Haksızlık bunu düşünmem, bütün acılar henüz çok taze. Örtülür mü üstü, yoksa yeni acılar mı eklenir her gün? Tatile geldik, ilk sabah, böyle şeyler mi geçmeli zihnimden? Hem gidip bir bakmalı, ben burada, Sıdıka Hanım, Yunanlı avukat, İhsan Bey filan; o, hücre gibi odada. İçi sıkılmıştır tek başına, uyandıysa... Şu ahşap parça, rulo tel, neyse... 
        Kitabın arasından çıkan ahşap parça Ertan'ın elinde şimdi. Evirip çeviriyor. Kahvaltı masasında oturuyorlar, verandada. Nihal'in tuhafına gidiyor bir an. O avukat da ola ki burada kahvaltı ediyordu, şu parça ile, her ne idiyse o, böyle oynamış mıydı acaba? 
        "Bir müzik aleti parçasına benziyor. Bak, tellerin oturduğu yerleri var. "Eşik" denir galiba, öyle kalmış aklımda." 
        Nasıl düşünemediğine şaşıyor Nihal, tabii rulo halindeki tel de anlam kazanıyor o zaman. Müziğe meraklı bir avukat, "Odisseia"yı okuyan, dahası dizeler karalayan kitabın sağına soluna. Nihal, kırık dökük Rumcasıyla o dizelerin anlamını çözmeye çalışırken Sıdıka Hanım çıkıyor avluya. Bu kez elinde bir çamaşır sepeti, çamaşır asmaya. Hiç boş durmaz mı bu kadın? Nihal, sofraya davet ediyor onu. 
        "Ben yedim, teşekkür ederim," diyor Sıdıka Hanım. 
        "Buyrun, bir bardak çay için. Hem bir iki şey soracaktım size." 
        Çamaşır sepetini verandadan bahçeye inen merdivenlerin yanıbaşına koyup bir iskemle çekiyor Sıdıka Hanım. Nihal bir bardak getirip çay koymaya davranıyor. 
        "Açik olsun; koyu içemem, çarpinti yapiyor." 
        "Bazı notlar buldum kitabı karıştırırken, ilgimi çekti. Onları soracaktım." 
        Hiç üşenmeden hemen kalkıyor Sıdıka Hanım. Gözlüğünü alıp geliyor, Nihal'in yanına yerleşiyor. 
        "Şunu anladım, "krasi", şarap değil mi? Şunu da anladım, "fralassa" deniz." 
        "Thalassa," diye düzeltiyor Sıdıka Hanım. "Bu dize herhalde, "Şarap rengi deniz"." 
        Ertan, sol eliyle çayından bir yudum alıyor. Sağ avcunda yoğurup durduğu "eşik"e bir başka bakıyor şimdi. Eşikle konuşur gibi kendi kendine mırıldanıyor: 
        "Ege!" 
        Kadının gözleri bir an adamda. Sıdıka Hanım, biraz Yunanlı avukatla anılarında. 
        "Şunu çözemedim..." 
        "Kariştirdilar, " diyor Sıdıka Hanım, gösterilen yere bakarak. 
        "Kattılar," diye yorumluyor kadın ve ilk dizelerin tümünü çeviriyor becerebildiğince: 
        
        
        "Modern Odisseus'lar 
        Ki onlar 
        Şarap rengi denize 
        Gözyaşlarını kattılar". 
        
        
        Adam, yarılanmış çay bardağını tabağına koyup uzaklaştırıyor önünden. Dikkat kesilmiş dinliyor şimdi, 
        "Peki ya şu?" 
        Sıdıka Hanım tam yanıtlamaya yeltenirken, mutfak kapısında İhsan Beyle o aydınlık yüzlü kadın. Ellerinde valizler, gitmek üzere toparlanmışlar, belli. Tedirgin anlarda sorulan o gereksiz sorulardan birini soruyor Sıdıka Hanım, belki içinden kendi kendine kızarak sorunun anlamsızlığından ötürü. 
        "Gidiyor musunuz?" 
        "Gidiyoruz..." 
        "Çocuklar... ciddi bir şey değildir inşallah!" 
        "Sanmıyorum, ama yine de gidelim dedik." 
        Hep İhsan Bey konuşuyor, kadın biraz geride. Nihal, İhsan Beyin omzu üzerinden kadının gözlerini arıyor, gülümsüyorlar karşılıklı. Bazen ne çok şey paylaşılabilir gözlerin kısacık gülüşünde. Motordaki beyaz giysili kız çocuğunu anımsıyor Nihal. Nasıl o vedalaşma bir iç ferahlığı yarattıysa kendinde, bu kadın da Cunda'dan şimdi daha az sıkıntılı ayrılacak gibi geliyor Nihal'e. Ertan, bütün bunların biraz dışında; Sıdıka Hanım, İhsan Beyle "hanimini" geçirmek üzere uzaklaştığında aklı hâlâ Yunanlı avukatta. 
        "Kimmiş bu adam?" 
        "Ne bileyim, bir tek adını biliyorum. İhsan Bey." 
         "Onu demiyorum, şu kitabın sahibi..." 
        Gülüyor Nihal. Az önce hem de üst üste iki kez kendisi yapmadı mı tıpkısını Sıdıka Hanıma? 
        "Niye güldün?" 
        "Anlatması uzun şimdi, boş ver. Atinalı bir avukatmış galiba. On yıl kadar önce kalmış burada." 
        "Ama niye güldün?" 
        Ertan'ın gözlerinde küskünce bir bakış, biraz alınganlık emaresi. Benden bir şey gizliyor gibi mi? Ya da hayattan uzun süre koptun sen, anlamazsın nasıl olsa. Niye sana anlattığım kadarıyla yetinmiyorsun gülüşü? 
        İşte bu yeni, diye düşünüyor Nihal. Hiç alınganlığı yoktu eskiden. Bu da ayrı geçen bir dönemin hediyesi olmalı. Demek her şey açıklanmalı, tüm duygular ve bakışlar, belki dokunuşlar bile. Konuşmadan anlaşabilmek eskiden olduğu gibi, zamanla gelecek geriye, o da gelebilirse. Niçin gelmesin, gelecek elbet. Ama bu uzunca suskunluk bile gerginleştiriyor Ertan'ı. 
        "Az önce ben yaptım aynı şeyi Sıdıka Hanıma. O başka konulardan söz ederken boyuna boyuna Yunanlı... Ne kadar benzeşiyoruz seninle, ona güldüm. Tepkilerimiz, ilgilerimiz, sorularımız bile aynı." 
        Ertan rahatlıyor, Nihal ise daha rahatsız şimdi. Tümünü söylemedim düşüncelerimin, buna sahtekârlık denebilir mi? Bu düşünceyi kovmak için Yunanlıyı anlatmayı sürdürüyor: 
        "Adanın arkasına yürürmüş her akşam. Midilli'nin ışıklarına bakmaya..." 
        "On yıl kadar önce gelmişse buraya... 74 öncesi demek. albaylar cuntası sırasında..." 
        Sıdıka Hanım dönüyor o sırada. Gözlüğünü çıkarmış, keyifsiz ve dalgın. Çamaşır sepetini alıyor yeniden. Bir an önce çamaşırları asarsa İhsan Beyi, telefondaki kadın sesini ve hasta olup olmadığını çözemediği çocukları unutacak gibi. Nihal üsteleyip üstelememekte kararsız. Elinde kitap, gözleri Sıdıka Hanımda. Fark ediyor Sıdıka Hanım, çamaşırlar yerine Nihal'in sorularına sığınmayı yeğliyor ve gözlüğünü takıp geliyor: 
        "Şunu soracaktım az önce..." 
        "Hangisi bakayim... ardi, mesela dağın ardi gibi... Karşisi..." 
        "Karşı yanı, suyun karşısı, suyun öte yanı..." 
        Sidıka Hanım onaylıyor başıyla. Ertan şimdi iyiden iyiye merakta. 
        "Tümünü çevirsene." 
        "Tam çözemedim ki." 
        "Olsun, çözdüğün kadarıyla." 
        "
        
        
        Modern Odisseus'lar, 
        Ki onlar ,
        Şarap rengi denize
        Gözyaşlarını kattılar. 
        
        
        Suyun öte yanına 
        Yağmaya gitmediler. 
        Özgürlük, barış ve dostluk istediler, 
        Sevgiliden ayrı düştüler,
        
           
        galiba böyle.
        "
        Sıdıka Hanım artık kalkacak, işler onu bekliyor. Hem yukarıdaki oda da temizlenecek, çarşaflar değişecek. Neyse ki temiz çarşaf var yedekte, yoksa hazırlıksız yakalanabilirdi. Üst odanın bugün boşalacağını bilmiyordu ki. İki gün sonra gideceklerdi, yazık oldu İhsan Beylerin tatiline. Neyse, bari bu hanımla beyine yarar oda, onları o karanlık odaya yatırmak zaten içine sinmemişti. 
        "Balkonlu oda boşaldi. Çarşaflari değiştireyim, taşinabilirsiniz hemen." 
        Adamı şu an pek ilgilendirmiyor  taşınma sorunu. Yunanlı avukatın gizemi, o kötü alt odadan kurtulma müjdesinin önüne geçiyor. 
        "Bu kitabın sahibi... tatil için mi gelmişti Yunanistan'dan?" 
        "Yok, sonbahardi geldiğinde... Mecbur kalmiş, öyle derdi." 
         Bilmecenin parçaları yan yana gelip yavaş yavaş tamamlanıyor sanki. Kadın, bir an önce Yunanlıyı çözme hevesiyle soruyor hemen: 
        "On yıl önce demiştiniz... 1974'ten önce gelmiş olmalı,71-72 öyle bir şey mi?" 
        "İlk gelişi daha bile önce idi galiba. 68, belki 69... Benim küçük oğlan askerden dönmemişti... Öyle ya 68 yılı demek ki: Avukat imiş, kaçmiş. Çok özlerdi Yunanistan'i. Konuşurduk bazi, bana Girit'i anlattirirdi böyle sizin gibi. Ama çok zulüm varmiş orada. Bize de çok yaptilardi son zamanda. İnanmazsiniz anlatsam... Çok gelinler öldü..." 
        Sıdıka Hanım bunu söylerken, eliyle artık kalmamış göğüslerini kesiyormuş gibi iki el darbesi yapıyor: 
        "Göğüslerini mi kestiler?" 
        "Uçlarini... Her akşam bir laf dolanirdi, Kemal'i kestik... Kapi ardina siner beklerdik, babamiz sağ döner mi diye!" 
        "Yu barada?" diyor adam. 
        Nihal gözucuyla Ertan'a bakıyor. Gözünün birini kısarak bakıyor Ertan. Hatta hafifçe gözü seyiriyor gibi. Sânki bir tik. Bu da yeni, eskiden sinirlenince gözü filan  seyirmezdi.  Sıdıka Hanımın her şeyi anlamasını ya da iki yanlı düşünmesini bekleyemez ki! 
        "Burada bir zulüm görmedik..." 
        Nihal, Sıdıka Hanımın üzerine kol-kanat germek, onu Ertan'ın gizli öfkesinden korumak isteği duyuyor. Belki de Ertan'la ikisinin birbirini sevmeleri arzusu. Benim sevdiklerim birbirlerini sevsinler isterim. Uzlaşmacı bir kişilik mi benimki? Bir tür sahtecilik? Bu sabah ikinci kez düşünüyorum bu tanımı kendim için. Bana ne kadar yabancı. Ertan'ı kayırma, onun dış dünyayla yüz yüze gelişini yumuşatma görevi mi beni böyle kendimi didiklemek zorunda bırakan? 
        "Ya siz gelmeden önce... Burada neler olmuş?" 
        Ertan bir sigara yakıyor. Çakmağı masanın üzerine bırakıp sigarayı sol eline alıyor. Eşiği bir süre terk edişini telâfi etmek gibi hemen kavrıyor sağ eliyle -kavrayabildiği kadar- ve sinir bozucu bir ritmle masaya vurmaya başlıyor. 
        
        
        