                       
        
        
                
             haber
                   
              ALLEGRO EVİN İLYASOĞLU 
              Aspendos'ta Tosca Operası 
              Bu yılki etkinlik için Aspendos'un mekânına yaraşan opera ve baleler 
              seçilmiş. Binlerce yıl öncesinde sahne sanatlarına verilen önemi günümüzle 
              iç içe yaşıyorsunuz. Yıldızların altında, harika bir akustikte 
              büyüleniyorsunuz. Bence yalnız festival ile sınırlı kalmamalı, bütün yaz 
              boyunca bu tür etkinlikler sürdürülmeli Aspendos'ta. 
              Aspendos Opera ve Bale Festivali dokuzuncu yılını tamamladı. Bizde nice 
              güzel başlayan girişimler sonraki yönetimlerce karalanıp engellenir, hatta 
              yok edilir. On yıl önce fikir babalığını Rengim Gökmen 'in yaptığı, Fikri 
              Sağlar 'ın kültür bakanlığı döneminde ilk kez gerçekleştirilen Aspendos 
              Festivali ise giderek daha da iyileştirildi. Yedi yıl önce aynı mekânda 
              Otello 'yu izlemiştim. Tozlu bir yolla ulaşılıyordu antik tiyatroya. Henüz 
              başlangıç aşamasındaydı festival. Bu kez asfalt yolu, bakımlı ortamı ve 
              yerel halk kadar binlerce turistin ilgisini görünce göğsüm kabardı. Devlet 
              Opera ve Balesi Genel Müdürü Remzi Buharalı festival organizasyonunun 
              başında. Ne yazık ki hiçbir özel kuruluştan destek alamadıklarından 
              yakınıyor. Bu yılki on etkinlik, Kültür Bakanlığı'nın ve Başbakanlık 
              Tanıtma Fonu'nun katkısıyla gerçekleşmiş. Aspendos'un mekânına yaraşan 
              opera ve baleler seçilmiş. Binlerce yıl öncesinde sahne sanatlarına 
              verilen önemi günümüzle iç içe yaşıyorsunuz. Yıldızların altında, harika 
              bir akustikte büyüleniyorsunuz. Bence yalnız festival ile sınırlı 
              kalmamalı, bütün yaz boyunca bu tür etkinlikler sürdürülmeli Aspendos'ta. 
              Bu festivale yalnız Kültür Bakanlığı değil, dışişleri ve turizm 
              bakanlıkları ve yerel yönetim ile çevredeki nice turistik kuruluş sahip 
              çıkmalı. Uluslararası bir düzenleme komitesi kurularak geniş duyurularla 
              görkemli etkinlikler düzenlenmeli; filmlerle, internet sayfalarıyla 
              reklamlar yapılmalı. Benim izlediğim Tosca temsili, Mersin Devlet Operası 
              tarafından sahnelenmişti. Bu kuruluşun müdürü Erdoğan Şanal , dokuz yıllık 
              geçmişlerini anlattı. Uygar ülkelerdeki gibi kendi orkestrasını, operasını 
              besleyen bir konservatuvara sahipler. Tek yakınması buradan kadro alan 
              kimi sanatçının sonradan büyük kentlere göç etmesi! Mersin Operası'nın 
              orkestrası hiç boş durmuyor, kış boyunca temsiller arasında senfonik 
              konserlerle de kente kültür sunuyor. 
              Tosca'da İrakli Çiyaureli yönetimindeki orkestra, güçlü sesiyle yer yer 
              solocuları bastırsa da, bütünüyle başarılıydı. Bu mekânda keşke hiç dekor 
              yapılmasa, doğal ortamda sahnelense oyunlar! Ne de olsa mevsim içinde 
              kapalı mekânlar için hazırlanmış dekorlar, ne kadar güzel olursa olsun, 
              açıkhavanın görkeminde yapay kalıyor, cılızlaşıyor. 
              Tosca'yı son kez, Zehra Yıldız 'dan izlemiştim. O temsil hakkındaki yazımı 
              şöyle bitirmişim: ''...Herhalde onun son sahnedeki güçlü sesini ve güçlü 
              oyununu uzun zaman unutamıyacağız.'' Ne yazık ki bu onun Türkiye'deki son 
              temsili olmuştu. Birkaç gün sonra bu üstün sanatçımızın ölüm haberiyle 
              sarsıldık. Ve hâlâ o son sahnedeki sesi kulaklarımızda bütün gücüyle 
              duruyor. (Bu arada Zehra'yı özleyenlere, onun web sitesine bir göz 
              atmalarını öneririm: www. zyv.org.tr) Bu kez Floria Tosca rolünde soprano 
              Reyhan Görbil 'i izledik. Güzel sesli, nitelikli bir opera sanatçısı 
              tanımış olduk. Tenor Hakan Bölükbaşı 'nı bir başka temsilde, daha kendine 
              güvenli olarak izlemeyi dileriz. Suat Arıkan , Scarpia rolüyle artık 
              özdeşleşmişti. Tosca'yı Ankara Operası sanatçılarından Murat Göksu sahneye 
              koymuş ve bu 'veristik' (gerçekçi) operada şiddet ve tutku öğelerinin 
              iyice üstüne gitmiş. Öfke, sadist boyutlara ulaşmış: Sopranonun 
              sandalyeleri tekmelemesi, Scarpio'yu öldürdükten sonra nefretle tükürmesi; 
              Scarpio'nun Tosca'ya tutkulu saldırıları; kırmızı ışıktaki işkence sahnesi 
              ve SS subaylarını andıran polis memurlarıyla, her gün gazetelerde 
              okuduğumuz şiddet eylemlerini yaşatan bir Tosca olmuş. Murat Göksu bu 
              bağlamda amaçladığı güncel anlatımı yakalamış. Zaten başlıca oyuncuların 
              öldüğü/öldürüldüğü bu opera, gerçekçiliğin tüm acıklı özelliklerini 
              taşımakla seçkinleşmiştir. Ancak, yenilik adına da olsa, bu öğelerin 
              abartılması geleneksel opera dinleyicisini rahatsız edebilir. 
              Evet, Anadolu'nun ortasında, tarih ötesinden bir antik tiyatroda, opera 
              tarihinin bir başyapıtını, kendi özgün dili İtalyanca olarak ve Türk 
              sanatçıların yaratısı ile kalabalık bir dinleyici önünde izlemek, kıvanç 
              vericiydi. 
              Benal Tanrısever Theodora Vakfı için çaldı 
              Geçen hafta Bilkent Senfoni Orkestrası , Theodora Vakfı yararına Koç 
              Müzesinde şef Rickenbacher yönetiminde bir konser verdi. Topluluğun 
              solisti piyanist Benal Tanrısever , Fransız besteci Françis Poulenc 'in 
              piyano konçertosunu çaldı. Karakterine ve tekniğine çok yakışan bir yapıt 
              seçmişti. 1920'li yılların sonunda yazılmış, caz ve zamanın hafif müziğini 
              de içeren güleç yüzlü bir çalışma. 
              Sekiz buçuk aylık hamile olan solistle çevrede dolaşan palyaçolar, vakfın 
              imajını güçlendirmiş, 'çocuk' kavramını pekiştirmişti. Zira bu vakfın 
              amacı hastanede tedavi gören çocukları eğlendirmek için hizmet vermek! 
              Vakıfların yararına yapılan konserlere destek olan kişi ve kuruluşları 
              alkışlıyoruz. 
        
        
        Birkaç saat önce Ecevit'e sahip çıkalım diyenlerden bazıları, istifa 
              sırasında da ön sırada yer aldı 
              Vekillerin nabzı saat başı değişti 
              DSP'nin son iki günde yaşadıkları siyasi etik açısından ibret örneği 
              olarak tarihe geçti. DSP kulislerinde birkaç gündür en çok kullanılan 
              sözcük ''vefa'' olurken ''Nankör kedi kim'' sorusu dillerden düşmedi. 
              DSP'de yaşanan ''deprem'' , milletvekillerini 
              şaşkına çevirdi. Birkaç saat önce ''Kafa göz yarıp liderimizi savunalım'' 
              diyenlerin partiden kopması, liderine bağlılık açıklamasını unutanların 
              istifaya koşması siyasi etik açısından ''ibret'' örnekleri olarak siyasal 
              tarihe geçti. DSP kulislerinde birkaç gündür en çok kullanılan sözcük 
              ''vefa'' olurken ''Nankör kedi kim'' sorusu dillerden düşmedi. 
              1985 yılında kurulan DSP, 17 yıllık tarihinin en büyük sarsıntısını 
              yaşıyor. Bu sarsıntı, milletvekillerini de sarstı. DSP'li vekillerin 
              ''nabzı'' , gelen çeşitli haberlere, söylentilere bağlı olarak saat başı 
              değişti. DSP'deki büyük depremle ilgili bazı ilginç notlar şöyle: 
              DSP genel merkezinde önceki gün düzenlenen ve 80 dolayında 
              milletvekilinin katıldığı toplantıdan sonra ''birlik ve beraberlik'' 
              açıklamaları yapıldı. Ancak bu toplantının üzerinden 5 saat geçtikten 
              sonra toplantıya katılanların da aralarında bulunduğu bazı milletvekilleri 
              istifa kuyruğuna girdi. 
              En hızlı dönen Baycık oldu 
              Zonguldak Milletvekili Tahsin Boray Baycık ''en hızlı dönen'' 
              milletvekili sıfatını kazandı. Önceki gün saat 12.00'de genel merkezdeki 
              toplantıda Rahşan Ecevit 'e ''Şimdiye kadar saldırılara karşı hep suskun 
              kaldık. Artık izin verin, kendimizi koruyalım. MHP'de Türkeş 'e, Bahçeli 
              'ye karşı bir tepki olunca hemen kafa göz yarıp işi bitiriyorlar. Biz de 
              gerektiğinde kendimizi böyle savunmalıyız'' diye seslenen Baycık, akşam 
              üzeri fikrini değiştirdi. İlk istifa eden milletvekilleri arasında yer 
              aldı. 
              İlk istifacılar arasında iki kadın milletvekilinin de yer alması 
              ilginçti. Perihan Yılmaz ile Gönül Saray Alphan , çok değil, birkaç gün 
              önce diğer kadın milletvekilleriyle birlikte bir açıklama yaparak 
              Ecevitler'e karşı saldıraları kınamış ve desteklerini ortaya koymuşlardı. 
              Eker yerine kim imzaladı? 
              Muş Milletvekili Zeki Eker 'in durumu da iki gündür tartışma konusu 
              oldu. Önceki gün akşam istifa ettiği açıklanan ve Hüsamettin Özkan ile 
              birlikte yemek yiyen Eker, gece yarısına doğru ''istifa etmediğini'' 
              bildirdi. Ancak dün TBMM Başkanlığı'na gelen istifalar arasında Eker'inki 
              de vardı. Eker, bunun üzerine yeni bir açıklama yaparak ''İstifa 
              dilekçesindeki imza benim değil'' dedi. 
              İki gün içerisinde üç kez konuştuğumuz bir milletvekilinin görüşleri 
              vekillerin şaşkınlığını ortaya koyuyordu. Bu milletvekili sırasıyla şu 
              görüşleri dile getirdi: ''Elbette genel merkeze gideceğim. Hüsamettin 
              Özkan'ı Başbakan getirdi, almak da onun hakkı. Özkan'ın da birçok hataları 
              oldu'' , ''Rahşan Ecevit partiyi bitiriyor. Özkan'a büyük haksızlık 
              yapıldı'' , ''Başbakan bir formül gösterecektir. İsmail Cem'in önü 
              açılacak.'' 
              Özkan ekibi, dün gün boyu istifa edenlerin sayısını arttırmak için kulis 
              yürüttü. Bu arada, muhaliflerden kopan Sakarya Milletvekili Ramis Savaş 'ı 
              da aradılar. Savaş, ''Bu anlayışta olan insanlarla birlikte olmaktansa 
              siyaseti bırakmayı yeğlerim'' yanıtını verdi. 
              Umutlar Cem ve Derviş'te 
              Özkan'ın arkasından gitmeye hazırlanan milletvekilleri, dün gün boyu 
              ofisten bir açıklama beklediler. Bu milletvekillerinin partide kalmak için 
              son umudu, Başbakan Ecevit'in Dışişleri Bakanı İsmail Cem 'i partide 
              tutacak bir formül bulması ve Devlet Bakanı Kemal Derviş 'i partiye 
              çağırmasıydı. 
              DSP'den istifa ettirilen, ancak daha sonra bizzat Rahşan Ecevit 
              tarafından geri çağrılan İstanbul Milletvekili Bülent Ersin Gök de istifa 
              edenler arasındaydı. Ecevit'in ''Fethullahçı'' eleştirilerini göğüsleyerek 
              milletvekili yaptığı Gaffar Yakın da DSP'yi terk edenler arasında yer 
              aldı. 
        
        
        Avrupa Birliği sözcüleri, gelişmelerin yaratacağı etkilerden 
              çekindiklerini vurguladı 
              Reformlar unutulacak 
              AB Türkiye'de erken seçimin ise üyelik süreci açısından riskli olduğunu 
              düşünüyor. Avrupa Parlamentosu'nun eski Türkiye raportörü Hannes Swoboda, 
              seçim konusunda endişesini dile getirerek ''Böyle bir atmosferde kimse 
              reformları düşünmez, AB reformları ikinci plana düşer'' diye konuştu. 
              Haber Merkezi - Hükümet ortağı DSP'de istifalar dün de sürerken Avrupa 
              Birliği (AB) Komisyonu Sözcüsü Jean-Christophe Filori , Türkiye'deki 
              siyasi gelişmeleri ''son derece yakından takip ettiklerini'' söyledi. AB 
              Komisyonu sözcüleri, günlük olağan basın toplantılarında, Türkiye konusuna 
              değinmediler. Sözcüler, konuya ilişkin sorulara, ''gelişmelerin 
              izlendiğini, bugünkü aşamada her türlü açıklamanın spekülasyon olacağını'' 
              söyleyerek yanıt verdiler. 
              AB Türkiye'de erken seçimin ise üyelik süreci açısından riskli olduğunu 
              düşünüyor. Avrupa Parlamentosu'nun eski Türkiye raportörü Hannes Swoboda , 
              seçim konusunda endişesini dile getirerek ''Böyle bir atmosferde kimse 
              reformları düşünmez, AB reformları ikinci plana düşer'' diye konuştu. 
              AB'li diplomatlar da Türkiye'nin üyelik müzakereleri hedefi için yıl 
              sonuna kadar siyasi kriterleri karşılaması gerektiğine işaret ederek seçim 
              ortamında bunun zorlaşacağına dikkat çektiler. AB hükümetteki parçalanma 
              ve seçime dönük gelişmeleri yakından takip ediyor. AB Komisyonu Başkanı 
              Romano Prodi 'nin 18 Temmuz'da Türkiye'ye geleceği ve üst düzey temaslarda 
              bulunarak ''önemli ve acil konuları'' görüşmeyi öngördüğü, ancak 
              ''sağlıklı bir mesaj alışverişi ortamı bulunmadığı takdirde'' bu 
              ziyaretini ertelemesinin düşünülebileceğine dikkat çekiliyor. Ancak 
              Komisyon Sözcüsü Jonathan Faull dün AA muhabirinin sorusunu yanıtlarken 
              ''Ankara'dan ve Brüksel'deki Türk Dışişleri yetkililerinden sürekli bilgi 
              aldıklarını, gelişmeleri çok yakından izlediklerini, AB Komisyonu Başkanı 
              Prodi'nin gelecek hafta Türkiye'ye yapacağı resmi ziyaretin şimdilik iptal 
              edilmediğini, önümüzdeki saat ve günlerde görülecek gelişmelere göre durum 
              değerlendirmesi yapılacağını'' söyledi. 
              ''Türkiye'nin iç politika işleri söz konusudur'' diyen AB Komisyonu 
              sözcülerinden Filori ise ''Türk siyasi kurumlarının, reformların devamı 
              için gerekli olan siyasi istikrarı koruyacak yapıda olduğuna inanıyoruz'' 
              diye konuştu. Komisyon'un, Türkiye'nin AB üyeliği yönünde attığı adımların 
              ve yaptığı reformların sürmesini istediğini belirten Filori, bu alandaki 
              ileriye doğru hareketin frenlenmemesi dileğini yansıttı. 
              Türkiye'nin AB'ye tam üyelik sürecinde gerçekleştirdiği ve 
              gerçekleştirmesi gereken reformların önemine sürekli değinen Komisyon 
              kaynaklarının, yorumlarında Kopenhag zirvesi beklentilerinden söz etmekten 
              özenle kaçındıkları dikkat çekiyor. 
        
        
        Prof. Dr. Bülent Tanör , sadece bir anayasa hukukçusu değil, aynı zamanda 
              önemli bir siyaset bilimcisiydi. Yakın tarihimizi, Ulusal Kurtuluş 
              Savaşı'nı, Atatürk 'ün Aydınlanma devrimini özümsemiş, bu konuda ciddi 
              yapıtlar vermiş bir sosyal ve siyaset bilimci... 
              Devrimci eylemlerin içinden gelen 1968 kuşağının bir temsilcisiydi. Yakın 
              tarihimize, özellikle Kurtuluş Savaşımıza ve Atatürk'e ilişkin 
              yazdıklarıyla, kavram kargaşalarını yerli yerine oturtan, ters anlayışları 
              düzelten, çığır açıcı bir bilim adamıydı. 
              Onun yazdığı Anayasa Hukuku kitapları ne kadar önemliyse Türkiye'nin İnsan 
              Hakları Sorunu, Yerel Kongre İktidarları, Kurtuluş ve Kuruluş adlı 
              yapıtları da kaynak kitaplar olarak kalıcılıklarını sürdüreceklerdir. 
              AB'ye giriş için büyük savaşım verildiği bu günlerden tam on iki yıl önce 
              Tanör, Türkiye'de İnsan Hakları Sorunu adlı yapıtını yayımladı. Bu yapıt, 
              kuşkusuz AB'ye giriş sürecinin temel gündemini belirleyen ve güncelliğini 
              sürdüren insan hakları konusunu araştıran öncü bir çalışmadır. Bu kitabın, 
              günümüzün en güncel konularından biri olan ''Örtünme ve Türban Sorunu'' 
              başlığını taşıyan bölümünde, Tanör, 12 yıl önceden bakın bugünlere nasıl 
              ışık tutuyor: 
              ''Üniversitede örtünme hakkını savunanlar bunu din ve inanç özgürlüklerine 
              dayandırmaktadır... Bilinci, vicdanları ve özgürlüğü baskı altına sokmaya 
              yönelik dinci eylemlerin özgürlük hakkı istemeleri günümüz Türkiyesi'nde 
              çok sık rastlanan bir olaydır. Üniversitelerdeki örtünmeci hareketin de 
              bunun bir parçası olduğu ortadadır. İşin, dinsel inancın bir uzantısı 
              olarak gösterilmesi de bunun bir parçasıdır. Bu yolla adım adım ilerleyen 
              dinciliğin ezip geçtiği her yerde artık insan haklarının yeşermediği ise 
              tarihsel ve güncel örneklerle doğrulanmıştır.'' (S. 84) 
              Bundan sonra Tanör, şöyle seslenir: 
              ''Bu bağlamda, üniversitede örtünmeye izin verildiği takdirde, okula başı 
              açık gelen kız öğrencilerin bir süre sonra ahlaksızlıkla suçlanabileceğine 
              işaret edilmesi hiç de haksız bir uyarı değildir.'' (S. 84) 
              Yüzyıllar öncesinin dogmalarına kör bir inançla sarılan kişilerin, 
              tesettür eylemcilerinin insan haklarına yaslanmalarının çelişik olduğunu 
              belirten Tanör, dinci dünya görüşüyle demokrasinin sağlanamayacağını en 
              açık bir biçimde vurgulayan bir bilim adamıydı. 
              Tanör, Atatürk 'ün 'kurtuluş' ve 'kuruluş' taki rolünü en iyi tahlil eden 
              bir sosyal bilimciydi. 
              Kurtuluş Savaşı'nın siyasal yönleri üzerinde çalışan yazarlar, özellikle 
              Erzurum ve Sıvas kongrelerine değinirler. Oysa, Erzurum Kongresi'nden önce 
              Kasım 1918-Temmuz 1919 arasındaki 9 ayda 8 yerel kongre yapılmıştır. 
              1919'da yapılan Sıvas Kongresi'ne değin yerel kongrelerin sayısı 12'yi 
              bulmuştur. Ekim 1920'ye kadar yerel kongrelerin sayısı 28'e ulaşmıştır. 
              Bu ''Yerel Kuvayı Milliye'' örgütlenmelerini en ciddi bir biçimde 
              inceleyen Tanör olmuştur. Tanör'e göre yerel kongre iktidarlarının, 
              TBMM'nin kuruluşuna kadar ulusalcılara sadece zaman kazandırmanın 
              ötesinde, asıl büyük katkısının ''devrimci ivmeyle'' oluşan ''ilerici 
              potansiyel'' olduğunu, ''bu birikimin sağladığı ideolojik, politik, 
              kurumsal ve yapısal ürünlerle yakın gelecekte ulusal, demokratik, 
              cumhuriyetçi ve laik'' temellere oturacak bir devletin kuruluşunu işaret 
              ettiğini belirtmiştir. Sınırlı olmasına karşın bu devrimci kongreler, 
              sarayın değil, halkın demokratik ihtilalinin eseriydiler. 
              Kuruluş ve Kurtuluş ise Atatürk'ü, Kurtuluş Savaşı'nı, savaştan sonraki 
              kuruluş aşamasını ve Atatürk'ün Aydınlanma devrimini en iyi özümseyen bir 
              eserdir. 
              Tanör, Atatürk'ü körü körüne alkışlayan tarihçi yaklaşım yerine Ona ve 
              Aydınlanma devrimlerine eleştirel akılla yaklaşmış, bize Atatürk'ü akılla 
              sevdirmiştir. Tanör, yeri kolay kolay doldurulmayacak bir hukukçu ve 
              siyaset bilimciydi. 
              Anısı önünde saygıyla eğiliyorum. 
        
               
        
        
