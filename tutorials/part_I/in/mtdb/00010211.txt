                       
        Av Dönüşleri
        Faruk Duman
           1999
           
             ÖYKÜLER
                   
        
        Hayvan

        Hayvanı orada gördüm. Ağacın üstünde. Nesi vardı bilmem. Bu hiç bilinmeyecek. Ya da nereden gelmişti. Belki bir sahibi vardı, adam artık bıkmıştı ondan. Eskiden biz de böyle yapardık. Ağabeyim gider, bir kedi getirirdi. Sinsi, aşağılık bir kedi. Hiçbir iş yapmayan. Hiçbir işe yaramayan. Babam kızardı.
        "Şunu götür evden be,"
        derdi, bunu söylerken, haklıydı, hayvanın tüyleri boğazına kaçmıştı sanki, öyle tuhaf, kararsız bir ses çıkarırdı. İşte adam böyle bıkmıştı da onu getirip bu ağacın üzerine bırakıvermişti. İyi bir seçimdi. Bir hayvanın kurtulamayacağı tek yer orasıydı.
        "Yine gelmiş bu,"
        demeyecekti babası. Böylece sonsuza dek, tabii bu onun bileceği iş, kurtulmuştu işte. Ama ta yukarıda, yaprakların arasında, üstelik kalınca bir dalın üzerindeydi ve eğer varsa, kafasını tüylerinin arasına gömmüştü hayvan. Ben de bunu gidip anlatmalıyım hemen, diye düşünmüştüm.
        Önce Recep'e söyledim. Recep kır bıyıklarını burdu,
        "Ulan," dedi, "iyi gördün mü?"
        İyi görmedim, bunu da söyledim,
        "Abi," dedim, "dalın arkasına tünemiş, bir o yandan, bir bu yandan baktım ama..."
        Buralarda toprak çabuk kurur. Yağmur yağar. Hay Allah, bir açık hava sineması vardı. Filmi izlerken yağmur patlayıverirdi. O zaman naylon poşetler, şemsiyeler çıkardı. Sonra birden kesilirdi yağmur, ama kesilene dek filmin sesi duyulmazdı. Şemsiyelerin altında. Delikanlıların elleri kızların bacaklarına kayardı. Göz kırpmalar, dalıp gitmeler, allı yeşilli görüntüler - tabii, yağmurun etkisiyle hafif kaymış, toprak böyle çabuk kurumuş,
        "İstersen gidelim, bir de sen bak,"
        dedim.
        Recep. Gözlerini kıstı, biliyordum, nasılsa gidecektik, bir şey elde etmesek de olurdu. Hiç unutmam,
        "Bir ok yılanı görmüşler,"
        demişlerdi de,
        "Git oğlum, ok yılanı ne gezermiş buralarda, lâf mı yani,"
        diye çıkışmıştı bizimki, tabii bir yandan da elini o kır bıyıklarına götürmüş,
        "Yine de bir bakalım,"
        deyivermişti.
        "Gidelim o zaman,"
        dedi, ama Hasan'a haber vermek lazım, sonra tüfekler alınacak, saçmalar. Korkuyorum. Hayvanı görünce kızacak. Sen misin.
        "Yahu vuramayız, fena gizlenmiş, şu tüfekleri almasak da öyle bir bakıp gelsek,"
        dedim, dinler mi,
        "Hasan! Hasaaan!"
        diye başladı yolun ortasında.
        Karşıda bir bira fabrikası, evlerin önünde. Akşamları fabrikayı havalandırırlar mı artık, püfür püfür, öyle eser. Arkada bir tren yolu, onun arkasında upuzun tarlalar. Ağaçlardan evlere sinekler vurur böylece ve sinekler, ne hikmetse, akşamları azar. Tren yolunu geçince, başakların arasında ince, uzun bir keçi yolu belirir. Allah korusun. Yağmur yağınca bu incecik yol bir denizin dibine döner.
        Recep'i yıllardır tanırım. Hasan'ı da. Kondüktör düdüğünü öttürürdü,
        fuuuuuuv-uuu-uv
        kurşun çalardık. Hasan'ın elinde bir keser. Vagonları dolaşırdık, eller cepte... Avcılık merakımız o günlere dayanır. Birer sapan, hiç unutmuyorum, unutulur mu, nişan alırdık, ben Recep'i gözlerdim. Recep, şu dürbünlü tüfekleri kullanır gibi kullanırdı sapanı. Başını hafifçe sağa kırar, gözlerini kısar, uzun uzun beklerdi,
        "Ne bekliyorsun be,"
        diyecek olsak (öyle ya, nişan aldığı bir kuştur, uçabilir),
        "Avcılar için avı ille de vurmak önemli değildir oğlum,"
        diye yanıtlardı.
        O zaman gülerdik biz tabii, çünkü bu türden kitabî cümleleri Recep, televizyondaki şu belgesellerden çalardı.
        Zavallıcık. Hasan geldi, tüfekler, Recep, ben, kararsız bir rüzgâr esti,
        "Neymiş?"
        dedi Hasan.
        "Anlayamamış,"
        diye yanıtladı Recep.
        Anlayamadım, yalan yok. Yahu koca adamsın, diyecekler (bu arada yola düştük, demiryolunu geçtik, çocuklar arkamızda kaldı, bisikletinin ziliyle bizi uğurlayanlar oldu) bir hayvanı anlayamadın mı. Bunca yıllık avcısın.
        "Nasıl anlayamadın be?"
        İnanmamış.
        "Göremedim abi, ta tepeye çıkmış. Yaprakların arasına. Şöyle koyu kahverengi, kedi büyüklüğünde bir hayvan. Sanırsın tüylü bir top."
        "Kirpidir."
        Recep önce tükürdü,
        "Ne kirpisi be,"
        dedi sonra, yazık.
        Tarlaların içinde yürüyorduk, işte böyle. Hasan. Dönüp dönüp bakıyordu arkasına. Hep böyleydi, korkak. Uzaktan sesler geliyordu. O hayvanın sesi geliyordu. Ne sesti. İnsana özgü, uzayıp kısalan, ama bir anlamı olsun, diye çalışılmış bir sesti. Ayaklarının sıcaklığından, upuzun tüylerinden el almış.
        Sonra derenin çağıltısı.
        Derenin kenarında sazlar vardı. Uçurtma mevsiminde koşardık. Ağabeyim öğretmişti, sazlar tehlikelidir. Kırmaya çalışırken dikkatli olmalıdır. İnsanın elini keser. Parmağın ucundan koyu, iştahlı bir kan akar. Belki koluna gider. Koluna gitmesin diye eğip bükersin. Uç böcek uç böcek. İşte sazlar böyledir. Ağabeyim ıslık çalardı, elinde bir avuç iplik, iplikte bir çomak. Kelebeklerin içinde.
        Derken başakların içinde, yorgun, yaşlı bir avcı beliriverdi. Elinde bir tavşan. Beyaz, temiz, gözlerini açıp kapayan bir tavşan. Recep baktı yaşlı avcıya,
        "Amca,"
        dedi, ama adam gerçek bir avcı gibi, berikinin sözünü keserek,
        "Bir ağacın tepesine çıkmış zavallı," dedi, "nasıl çıkmışsa artık, vurmama gerek kalmadı, götürüp..."
        "Gördünüz mü, adam bizim avımızı..."
        dedi Hasan, ama, eh, bütün hayvanlar ağaçların üzerine çıkmış demek. Hayvanı düşünüyorum. Orada acımasız bir rahatlıkla oturuyor. Birazdan orada olacağız. Recep, iflah olmaz yeteneği ile nişan alacak. Acımaz, biliyorum. Gözlerini kısacak, başını yan yatırıp, güm. O zaman görecek. Çıkıp orada, gözlerden ırak, neymiş. Kimbilir nasıl bağıracak. Bağırsın. Önce yaprakların içinde, sonra havada taklalar atacak, düzensiz, başıboş taklalar. Öyle düşecek, cansız. Belki biraz titrer. Vurulduğuna akıl erdiremediği için adım atmaya çalışır.
        "...adam bizim avımızı vurmuş."
        "Yok oğlum," dedim, "bizim  hayvan  koyu kah..."
        Ama işte böyle, sözümü tamamlamadan, ağaca vardık. İri yapraklı, dev bir ağaç.
        "İşte."
        "Hani."
        "İşte."
        Oradaydı, dalın üstünde ve Recep nişan almış, ateş etmiş, vuramamıştı. İsabet ettirememişti. Bir süre öyle sessiz kaldık. Kıpırdamamıştı hayvan. Duymamış mıydı. Kuşkusuz duymuştu. Başta nasıl gördüysem öyleydi. Başını gömmüştü tüylerine. Ayaklarını da. Bizimkiler delirmek üzereydi. Habire ateş ediyorlardı. O koca dalı vurabiliyorlardı yalnız. Onu da sıyırıyorlardı,
        uzaktan bir tren geçiyordu, kimbilir trenden bakılınca burası nasıl görünüyordu,
        yapraklar uçuşuyordu tabii, delik deşik olmuş. Bir yaprak, vurulan bir yaprak, havada taklalar bile atamadan düşüyordu. Sonra öbür dallar. Dayanılmaz bir ses. Yeteneksizler. Ağacı vuruyorlardı. Zaman zaman duruyorlardı. Umutsuzluğa kapılınca. O süre içinde, ortada hiçbir şey yokmuş gibi, öyle sakin bekliyorlardı. Ellerde tüfek. Tüfeğin ucu yere doğru hafif eğik, dizlerden biri kırılmış. Sonra yine,
        uzaktan bisikletli çocuklar geçiyordu, bisikletlerin zili duyulmuyordu nedense,
        ateşe başlıyorlardı. Recep. Belirli aralıklarla tükürüyordu, gözlerini kısmış, tabii vuramadılar.
        "Şu tüfeğimi tut," dedi Hasan, "ağaca tırmanıp daha yakından ateş edeceğim."
        İyi akıl etmişti, hatta, bunu neden daha önce düşünmediler, şaşmıştım. Çıktı ağaca, tüfeğini aldı ve güm. Yakından. Yazık. Az öteye düştü hayvan, havada, yolun yarısında, güçsüz, yetersiz, üşengeç bir ah etti... Koştuk, ne biçim vurulmuş, kafası parçalanmış.
        "Kirpidir,"
        dedi Hasan.
        "Saçmalama,"
        dedi Recep,
        "köstebek bu."
        "Köstebek ne gezermiş ağaçta be,"
        dedim,
        "sincap."
        "Ulan hiç mi sincap görmedik."
        "Kokarcadır."
        Hayvanı orada bıraktık böylece.
        "Kokarca kokar aslanım."
        "Belki yaban tavşanıdır."
        Ve mahalleye doğru, yavaşça uzaklaştık...
        
        Irmak

        Baykuşlar ötüyor. Baykuş öter mi. Akla zarar sesler geliyor, çok uzakta birini boğazlıyorlar. Belki bir tanıdıktır. Hava almaya çıkmıştır. Recep'i buldum hemen, telefon ettim. Yağmuru seyrediyormuş. Hep böyledir. Yağmur mu yağdı, biraz dayanır, kendini tutar, ama çok geçmez. Şemsiyeyi kapar, dışarı.
        "Ne var?"
        "Yahu bir ses var, duydun mu?"
        "Ulan gök yarılıyor, duyulmaz mı?"
        "Öyle değil, biri yardım istiyor, iyi dinle."
        İyi dinleyecek. Karıma seslendim, yağmurluğumu bulabilir misin, diye. Bir fenerim olacaktı. Bir el feneri. Bizim sokakta elektrikler sık sık kesildiği için. Vakit geç olmuş.
        imdaaat
        İşte, yazık, kaç kişiler acaba. Karıma baktım, duymuş. Duymamak elde mi. Belki bir yerde sıkışıp... Nerede sıkışacak. Bir işler çevirmiştir, belalının biridir. Her şeye burnunu sokmuştur. Onlar da böyle sıkıştırırlar işte. Yağmurluğumu giyindim, başımı kapattım, fener, kapı çalındı. Recep. Üzerinde bir yağmurluk, elinde bir tüfek,
        "Gidelim abi," dedi, "adamı bir ayı sıkıştırmış olmalı."
        "Gidelim,"
        dedim, ama dışarıdan yeni sesler geldi. Bir minibüs. Belediye görevlileri, dışarı çıkılmaması konusunda mahalle sakinlerini uyarıyormuş. Bunu Recep söyledi. Hemen anlıyor. Yakında bir ırmak var, yağmur uzayınca taşmış, sel olmuş (bundan sonrasını bizimki uyduruyor), ölü ve yaralılar varmış ve ölülerle yaralıların sayısının artmasından,
        "Abi," dedi, "çizmeleri giyelim istersen."
        "Eh, giyelim," dedim, "yahu çıkmasak mı yoksa?"
        Da, dinleyen kim.
        imdaaat... diye inledi dışarıdaki.
        Böylece çıktık, ırmağa doğru, birbirimize tutunarak yürüdük. Uzak değil. Yazları sinekler gelir. Öyle yakın. Ağaçlardan, çalılıktan, ırmağın köpük köpük suyundan. Sesler gelir. Suyun sesi gelir, eskiden çocuklar yüzerdi.
        "Duydun mu?" dedi Recep.
        "Duymadım,"
        dedim, ama yaklaşmıştık, belliydi. Artık kimi kurtaracaksak, adam uzun uzun boğuşmuş, sonunda gücünü yitirmişti. Bu da sesine mi yansımıştı, imdaaat, diyemiyordu da, zayıf, belirsiz,
        ihhmmmhhdaaah,
        diye inliyordu.
        İki buluşumuz vardı. Birincisi benimdi ve ben evimizin balkonunda, yazlık bir dinlenmede bulmuştum onu. Aşağıda kadınlar kış için hazırlık yapıyorlardı. Yün eğirenler vardı, turşu hazırlayanlar, domates kaynatanlar (salça olacaktı). Arabayı orada, şezlonga uzanmış, gözlerim kapalı tasarlamıştım. Hurdacıya gidilip dört şişme teker alınacaktı. İlk iş buydu. Gövde için devasa keresteler bulunacaktı (çünkü işin sağlama alınması gerekiyordu). İki koltuk, pedallar ve pedallar koltuğun önündeki boşlukta salınacaktı. Koltukların arkası depoydu. Depo yük taşımakta kullanılacaktı. Eşyayı, esnek fileden yapılmış bir torba koruyacaktı. Apartmanda on evdik, kimler yoktu ki, Memet Amcalar, Kadirler... Herkesin işine yarayacaktı araba. Pazara gidecektik. Turşuluklar, salçalık domates (domates kasalarını taşımak ne zordur). Ama hiçbir zaman yapamadık arabayı. Neden bilmem.
        İkinci buluş Recep'indi. Bir sal. O günlerde ırmak temizdi. Balık bile tutuyorduk. Recep bir sapanseverdi daha. İşte gözlerini şöyle kısar, başını yana devirir, uzun uzun nişan alırdı. Sevdiği bir dükkân vardı,
        
        Yeni Av Malzemeleri

        adı sanırım buydu. Oraya giderdi. Gidip öyle bekler, vitrinin önünde saatlerce dururdu. Kendine tüfek beğenirdi. Belki fiyatlarını sorardı da dükkân sahibi susardı önce. Bu susuş Recep içindi, küçümseme susuşuydu. Git lan işine, dese daha iyiydi, hatta tekme tokat girişse. Göğsünde çapraz fişeklikler hayal ediyordu da Recep, o vitrinin önünden ayrılamıyordu işte.
        "Bir sal yapalım,"
        diye tutturmuştu.
        "Gezeriz, biri boğulsa kurtarırız..."
        Çizimlerini bile yapmıştı, koca çiviler bulacaktık tomrukları birbirine çakmak için ama,
        "Git işine be,"
        demiştim ben, bu buluş da öylece kalmıştı.
        İşte şimdi ihtiyacımız vardı buluşlara. Benim arabaya, Recep'in salına.
        Böylece, dizlerimize değen suyun içinde güçlükle ilerliyorduk, birbirimize de tutunuyorduk tabii. Zavallı, kimbilir şimdi bir ağaca asılmıştır ve ağaç da devrilmek üzeredir, diye düşünüyordum. Bir söğüt ağacıdır hatta, bu yüzden durum daha tehlikelidir. Söğüt ağacının dalları ince ve kaygan olur, hele yağmur yağmayagörsün. Zayıf, isteksiz bir ağaçtır, kabuğunu bırakıverir. Anca düdük yapılır da acılı bir horoz olur öter. Kırılmak üzeredir. Yetişsek.
        ihhihimmmdaaah,
        diye gittikçe garipleşiyor ses. Kararsız, acılı, tuhaf bir yaratıktan geliyor.
        "Abi,"
        dedi Recep,
        "dikkat ettin mi, adam kişniyor be!"
        "Oğlum, adam niye kişnesin, galiba bir at var, yazık, çamura saplanmıştır."
        Gerçekten, şimdi gecenin içinde uzayıp giden bir kişnemeye dönüşmüştü ses.
        "Şu taraftan,"
        dedim Recep'e.
        Derken arkamızda bir homurtu duyduk ve sırtımızda bir ışık parlayıp söndü. Irmağa varmak üzereydik. Döndük, bin bir güçlükle geçtiğimiz sokağın ucunda, derinde bir araba gördük. Yavaş yavaş ilerleyen bir araba. Sokak lambalarının altından. Sürücü bir şey mi anlatmak istiyordu bize, farları açıp kapatıyordu. Suyun içinde nasıl acizdi, yavaştı,
        "Gidelim biz,"
        dedi Recep, ama ne olacaktı, biraz bekleyebilirdik. Belki polistir, evlerinize, diyecektir bize. O zaman işimiz kolaylaşacaktır işte, fena mı, hayvanı kurtarma işini onlara bırakır, evimize döneriz.
        "Bekleyelim,"
        dedim, zaten çok sürmedi, araba yaklaştı, kır saçlı, sevimli bir sürücü belirdi.
        "İyi geceler," dedi sürücü, "buralarda mum satın alabileceğim bir yer var mı acaba, elektrikler kesildi de."
        "Yok," dedik. "Zaten bütün dükkânlar kapalı, sel oldu, biz de çamura saplanmış bir atı kurtarmaya gidiyoruz, şurada, yakında."
        "Peki,"
        dedi sürücü, sonra yavaşça direksiyonunu kırdı ve geldiği yöne doğru uzaklaştı. Sokağın ucuna.
        Recep'e baktım. Elinde tüfek, tüfeğin ucu yerde, neredeyse suyun içinde. Düğüne gidiyor. Düğünleri nasıl sever. Müziğe gerek yoktur tabii, halayın düşüncesi yeter, kollarını iki yana açar, başını hafif öne eğer, ayaklarından birini indirir, birini kaldırır... Soğuk bir rüzgâr esiyor,
        ihhihiimmmh
        ses artık oldukça uzaktan, belli belirsiz geliyor. Gecenin içinde huysuz bir at. Belli, bizimle oynuyor. Irmak boyunca ilerliyor, belki bizim ayak seslerimizden ürküyor. Ama suyun içinde ilerleyemiyoruz artık, ırmağın kenarında, sesi gittikçe azalan bir atın ardında.
        O zaman birbirimize tutunuyoruz elbette, ama Recep işin farkında.
        "Abi, çamura saplanıyoruz,"
        diyor, ne yazık ki ben de fark ediyorum bunu. Böylece, gecede, çamurda, suda, yardım bekleyen iki karanlık oluveriyoruz,
        imdaaat
        diye bağıran.
        
        Kız

        Ardıcın yaşadığı yeri öğrenmiş, Recep. Biliyorum, kuşların yaşadığı yeri de öğrendiydi geçende. Nasıl süründüydük, eli boş döndüydük. Bir korulukmuş, serin. Olabilir, bana ne.
        "Ben yokum," dedim.
        "Abi, gelmezsen canıma kıyarım," dedi, "hem, ne olacak, ardıç olmaz, başka bir şey olur, eli boş dönecek değiliz ya."
        İlk aşkım mahalle arkadaşımdı. Kısa saçlı, çilli bir kızdı. Okula birlikte giderdik. Onun yakalığı harikaydı, annesi uzun uzun uğraşmış olmalıydı. Kızın tombul yanakları vardı (ne yazık ki adını hatırlamıyorum şimdi). Bu yanaklar da çil. Tuhaf. Bu kız aklıma ne zaman gelse, düzensiz bir mahalle hatırlıyorum. Eğri büğrü yollar, kalabalık çeşmeler, bağrışanlar, at arabaları, hatta el arabası ile kum taşıyanlar, gazoz satıcıları, iflah olmaz ağlaşmalar... Kızın yüzündeki çil kalabalığından olmalı.
        Karar veriyoruz. Koruluğa Hasan'ın arabasıyla gideceğiz. Hasan zaten hazır. Nereye gidileceğiyle bile ilgilenmiyor. Koltuğa kurulacak ya. Dirseğini cama yaslayacak. Elde bir sigara, oh. Yolcuların güvenliği, şoförün ağırbaşlılığı. Bagaja, ihtiyaç duyabileceğimiz her şeyi yerleştirdik, bir mangal, odun kömürü, kibrit, av torbası, saçma, tüfekler.
        Çukura girip çıktıkça patlamasından korkuyorum tüfeklerin.
        Böylece koruluğa geliyoruz, orada harika bir kız görüyorum.
        
        
        
