                       
         
        
                
             haber
                   
             Bilindiği gibi iki bağımsız denetim firmasına hazırlatılan raporda A - Tel'in değeri 300 milyon dolar olarak tespit edilmişti. Ancak, Yapı ve Kredi, Çukurova Grubu'nun borçlarını İstanbul Yaklaşımı kapsamına alırken A-Tel'in yarısını 269 milyon dolara (tamamı 538 milyon dolar ediyor) devralmıştı. Yapı ve Kredi yönetimi dün yaptığı açıklamada A - Tel abonelerinin Turkcell müşterisi olduğunu da belirterek, şöyle dedi:
             Abone geliri paylaşılıyor
             "A - Tel ile ilgili olarak yapılan açıklama ve haberlerde yer alan 3.5 milyon abone A - Tel'in hizmet verdiği ve karşılığında gelir elde ettiği Turkcell müşterisidir. Değerleme çalışmasında A - Tel'in verdiği bu hizmet karşılığı elde ettiği pay geliri kullanılmıştır. Söz konusu pay geliri, A - Tel'in hizmet verdiği abone sayısına bağlıdır. Yapı Kredi, Çukurova Grubu kredilerinin yeniden yapılandırılması sürecinde, hisselerini iktisap ettiği A - Tel şirketinin değerinin korunması hakkında gerekli hukuki tedbirleri almıştır. Bu itibarla bankamızın zarara uğratılması söz konusu değildir." Turkcell'in İMKB'ye yaptığı açıklamada da yaklaşık 3.5 milyon abonenin A - Tel'in konuşmaları üzerinden gelir sağladığı abone grubu olduğu kaydedildi.
        Çukurova Grubu'nun borcu 176 şirketi 6'ya katladı
             Yapı ve Kredi'nin, Çukurova Grubu borçlarının İstanbul Yaklaşımı çerçevesinde yeniden yapılandırıldığını açıkladığı aralık ayında yaklaşıma alınan şirketlerin toplam borç tutarı rekor düzeyde arttı.
             İstanbul Yaklaşımı çerçevesinde temmuz - kasım döneminde 176 şirketin 407 milyon dolar tutarındaki borçları yapılandırılırken, bu tutar aralık ayında 2 milyar 932 milyon dolar artarak 3.3 milyar dolara çıktı.
             Aralıkta 36 şirket yaklaşım kapsamına alınırken bunun 33'ü Bayındır ve Çukurova Grubu'na ait. Bu grupların toplam borcu ise 2 milyar 916 milyon dolar düzeyinde görülüyor.
             Bayındır Grubu'nun 400 milyon dolarlık borcu kapsama alınmıştı. Geri kalan 2.5 milyar dolarlık borcun Çukurova Grubu'na ait olduğu tahmin ediliyor. Çukurova Grubu'nun bu borcu, daha önce yaklaşıma alınan 176 firmanın 407 milyon dolarlık borcunun altı katına ulaşıyor.
        İMKB ve SPK bu soruları hâlâ yanıtlamadı
             A - Tel'in yüzde 50 hissesinin Çukurova borçları karşılığında Yapı Kredi'ye geçmesi operasyonu sırasında bağımsız denetçilerin biçtiği değerin iki katı esas alındı. Şirketin yarısına denetçilerin neredeyse tamamına biçtikleri fiyat ödendi. Üstelik bu operasyonda iki hukuki soru yanıtsız kaldı.
             A-Tel bağımsız denetçilerin şart koştuğu gibi Turkcell'den 3.5 milyon aboneyi devraldığına ilişkin sözleşmeyi imzaladı mı?
             Böyle bir sözleşme imzalandıysa, neden İMKB'ye haber verilmedi? On binlerce küçük yatırımcıyı ve yabancı ortağı (Turkcell ABD borsasında da işlem görüyor) ilgilendiren bu gelişme herkesten saklandı mı?
             Asgari ücreti az bularak üç ay içinde düzeltme isteyen AKP lideri Recep Tayyip Erdoğan, hükümetin nema ödeme planını da beğenmedi. Erdoğan, önceki günkü AKP Merkez Karar Yürütme Kurulu toplantısında, Devlet Bakanı Ali Babacan'ın da bulunduğu bakanlara "fırça" attı. Erdoğan, "Beş yılda nema mı ödenir? Bu uygun değil. Bunu tekrar gözden geçirin. Halk bizden daha iyi uygulama bekliyor. Mutlaka düzeltilmesi gerekir" uyarısında bulundu.
             Çay - simit örneği
             Asgari ücretin yeniden gözden geçirilme isteğini de "çay ve simit" örneği vererek dile getiren Erdoğan, "Bu asgari ücret seçim meydanlarında verdiğimiz çay - simit hesabına uymuyor. Gerekeni yapın. Halkın bizden beklentisi bu değil" dedi. Erdoğan toplantıda ayrıca bakanlarına, akaryakıt fiyatlarının artmasıyla ilgili uyarılar da getirdi. Akaryakıt fiyatlarındaki artışın, dolardaki oynamadan değil, petrolün hammadde fiyatlarındaki artıştan kaynaklandığının halka iyi anlatılmasını isteyen Erdoğan, yoksulluğu önlemeye yönelik politikaların da hızlandırılması gerektiğini vurguladı.
             Komisyon toplanabilir
             Çalışma hayatıyla ilgili yasal düzenlemeleri ele almak üzere işçi ve işveren temsilcileriyle bir araya gelen Çalışma Bakanı Murat Başesgioğlu da Erdoğan'ın "asgari ücret yeniden düzenlenmeli" yönündeki açıklamasının sorulması üzerine şartlar zaruri hale getirirse Asgari Ücret Tespit Komisyonu'nun yeniden toplanabileceğini, asgari ücretin yeniden düzenlenebileceğini bildirdi. Asgari ücret, 26 Aralık'ta alınan kararla net 184.3 milyondan 223.7 milyon liraya çıkartılmıştı. 
             Belli başlı yayın grupları bir araya gelerek, gazete ve dergilerin tirajlarıyla ilgili tartışmalar son verecek bir model üzerinde uzlaştı.
             Yayın grupları, güvenilir veriye ulaşmak için yöntem belirlenmesi ve denetim konusunda Reklamcılar Derneği'nden (RD) istekte bulundu. RD yaptığı araştırmalar sonucu Avrupa'da yıllardır uygulanmakta olan ABC (Audit Bureau of Circulation) modelinin esas alınmasını uygun buldu. Dernek merkezinde yapılan toplantıya Akşam, Hürriyet, Milliyet, Sabah, Star ve diğer yayın organlarını temsilen Birleşik Basın Dağıtım'dan Ömer Erdem ile Murat Koray, Medya Pazarlama'dan Faruk Öner ile Varol Köse ve Yay Sat'tan Hakan Sungur katıldı.
             Gücünü kaliteden alan rekabet 
             Toplantıda, ABC standartlarının uygulanacağı bağımsız ve kâr amacı gütmeyen bir komite kurulması, bu komitenin batıdaki örneklerinden yararlanarak tiraj ölçüm standartlarını saptaması ve ölçüm kurallarını belirlemesi kararı alındı. Sürekli çalışacak bu komite tereddütleri çözecek ve geliştirmeleri sağlayacak. Bağımsız denetim şirketlerinden teklif alınarak biri seçilecek ve net satış denetimi güvenilir uzman bir kuruluşa teslim edilecek.
             RD Yönetim Kurulu Başkanı Nesteren Davutoğlu uygulamanın rakip medya kuruluşları arasında gücünü kaliteden alan gerçek rekabetin sağlanmasını amaçlandığını belirterek, şöyle dedi: "Hepsinden önemlisi medya kuruluşları böyle bir uygulamaya kendileri önayak oluyor. Bu da reklam ve medya sektörünün, objektif kuralların geçerli olduğu bir ortamı uzun vadeli karşılıklı çıkarlar açısından uygun bulduğunu gösteriyor."
             Yatırım fonları sektöründe yüzde 11'lik pazar payıyla sektörün önde gelenlerinden olan Garanti Bankası aynı zamanda, ilk portföy yönetim şirketini kuran banka. 1,2 katrilyon parayı yöneten Garanti Portföy, özel portföy yönetiminde ise kurumları hedef kitle olarak belirlemiş durumda. 
             Kurumsal portföy yönetiminde, 2002 yılından itibaren 1 milyon doların üstündeki kaynağı olan şirketlere özel portföy yönetimi hizmeti vermeye başlayan kurum, bir vakfın fonlarını da yönetmeye başladı. 
             Türkiye'de şirketlerin henüz kaynaklarını profesyonel kurumlara yönetme alışkanlığının gelişmediğini söyleyen Garanti Portföy Yönetimi'nin Genel Müdür Yardımcısı Cem Yalçınkaya, "Oysa bu batıda çok yaygın. Bizde de alışkanlıklar değiştikçe, buradaki potansiyel de ortaya çıkacak" diyor. 
             Yalçınkaya, kurumsal portföy yönetiminde, kurumların belirli bir getiri kıstasını (benchmark) belirlediğini ve 3 aylık periyodlarda bir araya gelerek performans değerlendirmesi yaptıklarını söylüyor. Yalçınkaya sorularımızı yanıtladı. 
        Fonlarınızda kaç bin müşteriniz var? 
             Yalçınkaya: Garanti bankası yatırım fonları kitleye yayılmış durumda. Banka yatırım fonlarında 173 bin müşteriye hizmet veriyor. En çok müşteri ise 155 bin 761 sayısıyla likit fonlarda. 50 milyarın altında birikimlerle fonlarımızı alanların sayısı, toplam müşteri sayımızın yüzde 58'ni oluşturuyor. 
        Müşterileriniz likit fona neden bu kadar ilgi gösteriyor? 
             Yalçınkaya: Garanti B tipi likit fon geçen yıl yatırımcısına yüzde 45 getiri sağladı. Fondaki yüksek getiriyi vade ayarlamasıyla sağladık. Haftalık repo ile günlük repo arasındaki farkı değerlendirdik. Bazen bonolarla, gecelik repo arasındaki farkı değerlendirdik. Bono faizlerinin yükseldiği dönemlerde bonoya yüzde 50 oranında yer verdik. Dünyada da en çok likit fonlar satılıyor. Kendini sürekli güvende hissetmek isteyen, dalgalanmalardan korunmak isteyen yatırımcılar için ideal bir fon türü. 
             Yönetim ücreti B tipinde düştü
        Sektörde uygulanan fon yönetim komisyon oranı çok yüksek değil mi? 
             Yalçınkaya: Sektörde, geçtiğimiz beş yılda çok fazla rekabetçi bir yapı yoktu. Neredeyse bütün kurumlar yüzde 5.4 yönetim ücreti alıyordu. Sektör rekabetçi bir hale gelmeye başladı. Bu rekabet önümüzdeki yıllarda daha da artacak. Yönetim ücreti oranlarını B tipi değişken, tahvil bono ve likit fonlarda yıllık yüzde 4'e düşürdük. 
             Likit ve yabancı menkul kıymet fonunda bekleyin 
        Yatırımcıya önerdiğiniz ocak portföyünün dağılımı nasıl peki? 
             Yalçınkaya: Piyasa IMF'le görüşmelere yoğunlaşacak. Ocak ayında Hazine'nin yaklaşık 12 katrilyonluk itfası var. Irak'la ilgili gelişmeler biraz daha belirginleşecek. Ocak ayında gündem yoğun. Biz 1 milyarın, yarısının B tipi likit fonda, yarısının da yabancı menkul kıymet fonunda değerlendirilmesini öneriyoruz. Yatırımcı tahvil bono fonunu da tercih edebilir. Enflasyon beklentilerinde kötüleşme olmadığı sürece yüzde 25'lerde olan reel faizler çok cazip çünkü. 
        Borsa, Irak ve kamu harcamalarıyla düştü
             Kamu maliyesine ilişkin haberlerin yarattığı tedirginliğe Irak lideri Saddam'ın "savaşa hazırız" demeci eklenince endeks 10.500 desteğinin altına kaydı
             İMKB 100 Endeksi 10.800 seviyesindeki direncini kıramadı. Endeks, yüzde 4.43 düşüşle günü 10.357 puandan kapattı. 
             SSK ve Bağ-Kur emeklilerine yapılan ve 3 katrilyon maliyet yaratan zammın kaynağının net bir şekilde açıklanmayışı ve asgari ücretin 3 ay sonra yeniden gözden geçirelebileceği haberleri piyasalarda tedirginlik yarattı. 
             Kamu maliyesine ilişkin bu haberler artan maliyetlere bağlı olarak IMF hedeflerine ulaşmada zorlayıcı unsurlar olarak görülüyor. 
             2003 yılı bütçesinde de önemli oranda bir faiz dışı fazla verilmesi ekonomik program için bir performans kriteri niteliğinde. Irak lideri Saddam Hüseyin'in 'savaşa hazırız" demeçleriyle birlikte alıcının olmadığı borsada, satışların ağır basmasıyla endeks gün sonuna kadar satış ağırlıklı bir seyir izledi. 
             Geçen haftanın son iki gününde yukarı yönlü trend izleyen ve 10.800'in üzerine çıkan endeks, gelen olumsuz haberlerle 480 puanlık düşüşle günü 10.500 desteğini kırarak 10.357 seviyesine gevşedi. 
             Geçen haftaki iyimserlikten sonra, faizde yarım puan yükseldi. Hazine'nin bugün gerçekleştireceği iki bono ihalesi de faizde belirleyici olacak. 
             Hafta sonunda dikkatlerin yeniden Irak'ta savaş olasılığına çevrilmesi doların da güne yüksek başlamasına sebep oldu. Dolar serbest piyasada cumaya göre 8 bin lira artarak, 1 milyon 663 bin seviyesinden kapandı. 
        Altın 356 dolara yükseldi 
             ABD ve İngiltere'nin Irak'a olası bir saldırı için askeri hazırlıklarını hızlandırdıkları haberi altını son altı yılın zirvesine taşıdı. Bir ons altın 353.75 doların üzerine çıktı. Avrupa piyasalarında 356.10 dolardan işlem gören altın borsaların dibe vurduğu ve döviz kurlarının değer yitirdiği bir dönemde en iyi yatırım araçlarından biri haline geldi. Külçe altının değeri geçen yılın aynı dönemine göre yüzde 27 oranında artmış bulunuyor. Petrol fiyatları da giderek yükseliyor. Venezüella'daki grevin altıncı haftasına girmesi ve Ortadoğu'da savaş tehlikesi Londra Borsası'nda Brent ham petrolün fiyatını 30.50 dolara yükseltirken New York Borsası'nda bir varil ham petrol 33.08 dolara kadar yükseldi. Ancak OPEC'in Venezüella'nın üretim açıklarını kapatmak için üretim artışına gideceği yönündeki açıklamalarıyla petrol fiyatları son iki yılın zirvesinden düşmeye başladı. Uluslararası gösterge Brent petrolü 22 sent düşüşle varil başına 30.55 dolara gerilerken ABD hafif ham petrolü ise 43 sent azalarak varil başına 32.65 dolara indi.Önceki gün Riyad'da biraraya gelen Rusya ve Suudi Arabistan yetkilileri fiyatların istikrara kavuşması gerektiğinin üzerinde durarak petrol arzını fiyatları makul bir seviyede tutabilmek için yeterince yüksek tutacaklarına söz verdiler. 
             Hükümet, işçi, işveren zirvesinden, İş Güvencesi Yasası'nın 15 Mart'tan itibaren yürürlüğe girmesi kararı çıktı. Zirvede, İş Kanunu'nda yapılacak değişikliklerle ilgili teknik çalışmalara 14 Ocak'ta, Sendikalar Kanunu ile Toplu Sözleşme, Grev ve Lokavt Kanunu'ndaki değişikliklerle ilgili çalışmaların ise 15 Şubat'a kadar tamamlanması kararlaştırıldı. 
             Üç saat süren görüşme sonrası konfederasyon başkanları ortak açıklama yaptı. DİSK Başkanı Çelebi, 15 Mart'ta İş Güvencesi Yasası'nın yürürlüğe gireceğini, geri adımın söz konusu olmadığını belirtti. Görüşmede, İş Kanunu, Sendikalar Yasası ve Toplu Sözleşme, Grev ve Lokavt Yasası'nın beraber ele alınması kararının alındığını belirten Çelebi, teknik çalışmaların 15 Şubat'a kadar bitirileceğini, bitmemesi durumunda siyasi iradenin gereğini yerine getireceğini kaydetti. Kıdem tazminatı ve esnek çalışmayla ilgili işçi kesiminin çekinceleri olduğunu ifade eden Çelebi, Çalışma Bakanı Murat Başesgioğlu'nun "sosyal tarafların mutabakatına uyacağını" söylediğini bildirdi.
              Adalet Bakanlığı, çek yasa tasarısını, sivil toplum örgütleri ve yargı organlarının da görüşleri doğrultusunda değiştirerek Başbakanlığa gönderdi. 
             Tasarıda, çek suçlarına para cezası verilmesi ancak bu suçların "alışkanlık haline getirilmesi" durumunda suçu işleyenin hapisle cezalandırılması düzenlendi.
             Yeni tasarıda, Çek Kanunu'na muhalefet edenlerin parayla cezalandırmaları öngörüldü. Tasarıda, aynı suçu ikinci kez işleyerek alışkanlık haline getirdiğini gösterenlerin ise bir yıldan üç yıla kadar hapisle cezalandırılacağı düzenlendi.
             Yargıtay bekleniyor
             Ekonomik suçlarla ilgili davalara yasa çıkana kadar bakmayacağını açıklayan Yargıtay 11. Ceza Dairesi'nin, tasarının yasalaşmasından sonra hükümlerini yeni kanuna göre kuracağı öğrenildi. 
             Buna göre, sadece bu dairede bekleyen 20 bine yakın dosyadaki sanıklar, tasarının hemen yasalaştırılması durumunda, çeşitli para cezalarına mahkum edilecek. Cumhurbaşkanı'nın veto ettiği "mali milad ve nereden buldun"a son veren yasanın deprem döneminde getirilen Özel İşlem ve Özel İletişim vergilerinin süresini 1 Ocak 2003'ten itibaren uzatan maddesi Plan Bütçe Komisyo'nunda değiştirildi.
             Bu vergilerin yasanın yayımıyla birlikte yürürlüğe girmesi benimsendi. Yasa aynen kabul edilmediği için, Cumhurbaşkanı'nın yeniden veto yetkisi doğdu. Komisyon, yasanın geri gönderilen ilk dokuz maddesini ise değiştirmedi. CHP'li üyeler Cumhurbaşkanı'yla zıtlaşma olmamasını isterken, Maliye Bakanı Kemal Unakıtan, "Her şey Cumhurbaşkanı'nın takdirlerindedir" dedi. Unakıtan, ayrıca yeni vergi getirmeyeceklerini bildirdi.
             2002 yılında Hazine'nin nakit bazdaki gelir - giderlerinde 31.9 katrilyon lira açık oluşurken, faiz ödemeleri dışarıda tutulduğunda yaklaşık 14 katrilyon lira fazla olduğu belirlendi. 2002 başında 15.7 katrilyon liralık faiz dışı fazla hedefi koyulmuştu. Hazine'den yapılan açıklamaya göre ocak - aralık döneminde nakit bazda 69 katrilyon 531.6 trilyon liralık gelir elde edildi. Nakit bazda toplam 101 katrilyon 440.3 trilyon liralık harcama gerçekleştirilen 2002'de, Hazine'nin nakit dengesi 31 katrilyon 908.7 trilyon lira açık verdi. 
        
        
        
