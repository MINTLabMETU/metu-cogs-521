                       
        
        
                
             haber
                   
        Derviş gidiyor, ancak ekonomi bürokratları yerinde kalarak programı aynen 
              sürdürecek 
              ABD dönüşü istifa edecek 
              Hazine Müsteşarı Faik Öztrak, Derviş'in yerine bakan olacağı haberlerini 
              yalanladı. Hazine yetkilileri, Derviş'in gitmesi durumunda dahi taşların 
              yerinden oynamayacağına dikkat çekiyor. 
              HACER BOYACIOĞLU 
              Ekonomiden sorumlu Devlet Bakanı Kemal Derviş 'in ABD dönüşünde 
              istifa edeceği, ancak ekonomi bürokratlarının yerinde kalarak IMF destekli 
              programı sürdürecekleri belirtildi. Hazine Müsteşarı Faik Öztrak , 
              Derviş'in istifası durumunda bakanlığa vekâlet edeceği iddialarını 
              yalanlarken yakın çevresine, ''Bürokratların siyasi polemiklerin içine 
              çekilmesi doğru değil. Biz zor bir programı uygulamak için göreve geldik'' 
              değerlendirmesini yaptı. Hazine yetkilileri, Derviş'in gitmesi durumunda 
              dahi, Hazine yönetiminin değişmeyeceğinin altını çizdiler. Devlet Bakanı 
              Derviş'in siyasi geleceğini belirlemek için gittiği ABD'de istifa kararını 
              kesinleştirdiği öne sürüldü. 
              TBMM'de seçim kararının alınmasının ardından Türkiye'ye dönmesi beklenen 
              Derviş'in istifasını Başbakan Bülent Ecevit 'e sunması bekleniyor. 
              Derviş'in istifa kararının ardında, MHP'nin gelecek hafta Derviş ile 
              ilgili sert bir çıkış yapmaya hazırlandığına ilişkin haberlerin de olduğu 
              kaydediliyor. MHP kurmaylarının Derviş ile ilgili bir dosya hazırlığına 
              başladıkları belirtiliyor. 
              Ekonomik programın uygulanmasında kilit durumda bulunan Merkez Bankası ve 
              Hazine yönetiminin ise Derviş merkezli siyasi haberlerin içinde yer 
              almaktan rahatsız olduğu kaydedildi. 
              Programın sürdürüleceğini vurgulayan Hazine ve Merkez Bankası yönetiminin 
              son gelişmelere ilişkin şu değerlendirmeleri yaptığı öğrenildi: 
              Öztrak rahatsız: Derviş'in istifası sonrasında Hazine Müsteşarı Faik 
              Öztrak'ın yerine vekâlet etmesini istediği savları, Öztrak'ı rahatsız 
              etti. Yakın çevresine, ''Biz çok yoğun ve zor bir programı uygulamak için 
              göreve geldik ve bu süreci yaşama geçirmeye çalışıyoruz'' diyen Öztrak'ın, 
              ''Ekonomide kilit kurumların başında bulunan bürokratların, bu tür 
              spekülasyonlara çekilmesi doğru değil. Teknokratlar, siyasi polemiklerin 
              içinde yer almamalı. Bu tür haberler programa da zarar veriyor'' 
              değerlendirmesinde bulunduğu bildirildi. Hazine bürokratları da, Derviş'in 
              görevini bırakması durumunda dahi ekonomi yönetiminde taşların yerinden 
              oynamayacağına dikkat çekerek ''Derviş gitse de, Hazine kadrosu aynen 
              korunacak'' diye konuştu. 
              MB programı sürdürecek: Son siyasi gelişmelerin ardından piyasalardaki 
              gelişmeleri yakından takip eden Merkez Bankası yönetimi, programa dayalı 
              çalışmaların yoğun bir şekilde sürdüğüne dikkat çekti. 
              Seçim sürecinde mali istikrarın korunmasına özel önem vereceklerini 
              belirten Merkez Bankası Başkanı Süreyya Serdengeçti 'nin yakın çevresine 
              ''Derviş, şu anda görevinin başında bulunuyor ve program aynen sürüyor. 
              Bunun dışındaki varsayımlar üzerinden konuşmak da doğru değil'' dediği 
              öğrenildi. 
        
        
        Erken seçim sürecine girilmesi, partileri hareketlendirdi 
              Siyasette istifa furyası 
              Kahramanmaraş Milletvekili Edip Özbaş MHP'den, Ordu Milletvekili Hasan 
              Fehmi Konyalı YTP'den istifa etti. Adana Milletvekili Ali Gören'in de 
              hafta başında SP'den istifa etmesi bekleniyor. 
              Erken seçim sürecine girilmesi, siyasi 
              partileri hareketlendirdi. Kahramanmaraş Milletvekili Edip Özbaş MHP'den, 
              Ordu Milletvekili Hasan Fehmi Konyalı YTP'den istifa etti. Adana 
              Milletvekili Ali Gören 'in de hafta başında SP'den istifa etmesi 
              bekleniyor. Rahatsızlığı nedeniyle uzun süredir tedavi gören SP'li Ahmet 
              Derin dün yaşamını yitirdi. Özbaş, MHP yönetimine sert eleştiriler 
              yöneltti. 
              Erken seçim sürecine girilmesiyle birlikte siyasi partilerdeki istifalar 
              da artmaya başladı. Yeni Türkiye Partisi'ndeki (YTP) Hüsamettin Özkan 
              ekipleşmesine tepki gösteren Hasan Fehmi Konyalı, dün partiden istifasını 
              TBMM Başkanlığı'na bildirdi. Konyalı, bir süre bağımsız kalacağını 
              söyledi. 
              MHP içindeki muhalifler arasında yer alan Kahramanmaraş Milletvekili Edip 
              Özbaş da, dün partisinden istifa etti. Uzun süredir parti yönetiminin 
              uyguladığı politikalardan rahatsızlık duyan Özbaş, son olarak Abdullah 
              Öcalan 'ın idam dosyasını Başbakanlık'ta bekleterek suç işlediği 
              gerekçesiyle Başbakan Bülent Ecevit hakkında Meclis soruşturması 
              açılmasını istemiş, ancak yeterli imza toplayamamıştı. 
              Özbaş, dün yaptığı yazılı açıklamada, MHP'nin 3 sene boyunca iktidarın 
              konu mankenliğini yaptığını söyledi. Özbaş'ın DYP'ye geçebileceği 
              kaydedildi. 
              SP'li Derin öldü 
              Ali Gören'in de hafta başında SP'den istifa etmesi bekleniyor. Seçimlerin 
              ertelenmesi ve yeni hükümet oluşumu için bir hareket başlatmak istediği 
              kaydedildi. Rahatsızlığı nedeniyle uzun süredir tedavi gören SP Kütahya 
              Milletvekili Ahmet Derin, dün yaşamını yitirdi. 
              İstifalar ve Derin'in vefatıyla Meclis'teki sandalye dağılımı da değişti. 
        
        
        'Saadet Partisi'ne oy vermeyenlerin cehenneme gideceğini' söyledi 
              Erbakan'dan cihat çağrısı 
              * Erbakan, SP'nin 70 milyonu cehennemden kurtaracak parti olduğunu 
              savunarak ''Ben Müslümanım diyen komşunuz gidip batıl bir partiye oy 
              verirse cehenneme gider. Bu nedenle bizim mesuliyetimiz çok fazla. Cihat 
              etmeye çalışacaksınız'' diye konuştu. 
              COŞKUN YAMAN 
              BALIKESİR - Kapatılan RP'nin siyasi yasaklı lideri Necmettin Erbakan , 
              partililerine cihat çağrısı yaparken diğer partilere oy verenlerin 
              cehenneme gideceğini söyledi. 
              Erbakan, Milli Gazete'nin düzenlediği gece için geldiği Balıkesir'de, 
              SP'lilerle bir araya geldi. SP Balıkesir İl Başkanı Yücel Özek ve diğer 
              partililerle toplantı yapan Erbakan, SP'nin Balıkesir ve ilçelerindeki 
              çalışmalarıyla ilgili bilgi aldı. Erbakan, Balıkesir'de istediği 
              çalışmaların yapılmadığı gerekçesiyle, ''Eyvah, eyvah. İşte şimdi kelle 
              gitti. Gevşek davranıyorsunuz'' dedi. Erbakan, SP'lilere, ''Tencerenin 
              kapağını kaldırdınız mı, hatalar fokur fokur ortaya çıkıyor. Parti 
              kurulalı bir yıl oldu ama hâlâ eksikler var. Artık seçime gidiliyor, vakit 
              yok. Yoksa seçimden sonra mı çalışmayı düşünüyorsunuz?'' dedi. 
              'Cihat en büyük ibadet' 
              Balıkesir'deki toplantının önemine de değinen Erbakan, ''En büyük ibadet 
              buradadır. Buraya geldiniz ya, ömrünüz boyu namaz kılmaktan daha büyük 
              sevap işlediniz. Cihat ibadeti en büyük ibadettir. Daha kıymetli bir 
              ibadet yoktur'' diye konuştu. Erbakan toplantı sırasında rahatsız olduğu 
              için parti çalışmalarına katılamayan bir SP'liye de, ''Cihat şifadır. At 
              sırtında tedavi yapacaksınız'' dedi. Erbakan, SP'nin 70 milyonu 
              cehennemden kurtaracak parti olduğunu ileri sürerek şunları söyledi: 
              ''Söyleyin bakalım, bir Müslüman cehenneme gidebilir mi? Gidebilir, ben 
              Müslümanım diyen komşunuz 
              seçim vakti geldiğinde gidip batıl bir partiye oy verirse cehenneme gider. 
              Bu nedenle bizim mesuliyetimiz çok fazla. Müslümanım 
              deyince iş bitmez, aksine o zaman başlar. Şuurlu Müslüman olacaksınız, 
              cihat etmeye, hakkı adaleti hâkim kılmaya çalışacaksınız. Milyonlarca 
              insanın saadetini biz sağlayacağız.'' 
        
        
        Rize'nin Güneysu ve Çayeli ilçelerindeki ölü sayısı 27'ye çıkarken, diğer 
              kentlerde 10 kişinin öldüğü olduğu açıklandı 
              Sel ve heyelana 37 kurban 
              *Kriz masasından alınan bilgiye göre, Güneysu ilçesi Selamet köyünde sel 
              ve heyelan nedeniyle yıkılan evin altından sivil savunma ekiplerince 
              yürütülen arama ve kurtarma çalışmaları sonucu enkazdan 7 kişinin cesedi 
              çıkarıldı. 
              Yurt Haberleri Servisi - Rize'nin Güneysu ve Çayeli ilçelerinde meydane 
              gelen sel ve heyelanda, enkazdan çıkarılan cesetlerle birlikte ölü sayısı 
              27'ye yükseldi. Diğer kentlerdeki sel kurbanlarının sayısının da 10 olduğu 
              açıklandı. 
              Kriz masasından alınan bilgiye göre, Güneysu ilçesi Selamet köyünde sel ve 
              heyelan nedeniyle yıkılan evin altından sivil savunma ekiplerince 
              yürütülen arama ve kurtarma çalışmaları sonucu enkazdan 7 kişinin cesedi 
              çıkarıldı. 
              Rize Valisi Bülent Karaçöl , heyelan altında kalan evde başka ceset 
              kalmadığını söyledi. 
              Yetkililer, Rize ve çevresinde hasar tespit çalışmalarının devam ettiğini, 
              kapalı köy yollarının da açılmasına çalışıldığını söylediler. 
              Kent genelinde 68 köyün yolu kapalı bulunurken, 16 köye elektrik 
              verilemiyor. 
              Rize'de 19 köyle haberleşme sağlanamazken, 20 ev heyelan sonucu yıkıldı, 
              200 ev ise heyelan tehlikesine karşı boşaltıldı. İl genelinde afetten 
              etkilenen köy sayısı ise 80. 
              Zararın 15 trilyon civarında olduğu tahmin ediliyor. 
              Bölgede altyapıdaki hasarın da giderilmesine çalışılırken Valilik salgın 
              hastalıklara karşı da ilgili birimlerle yurttaşları uyardı. 
              Yurttaşlar tepkili 
              Yurttaşlar ise gerekli desteğin verilmediğinden yakındı. Sel felaketinden 
              etkilenen Çayelili Asım Kaptanlar ilgisizliğe tepki göstererek şunları 
              söyledi: 
              ''Çayeli'de çok büyük bir felaket oldu. Elektrik, su, yiyecek yok. Görüp 
              de anlayabilirsiniz ancak. Anlatmak mümkün değil. Şu ana kadar herhangi 
              bir yardım yok. Vatandaşa hiçbir hizmet gelmedi. Kendi imkânlarımızla bir 
              şeyler yapmaya çalışıyoruz. Devlet vatandaşın yanına gelmedi. Bu 
              insanların hali ne olacak.'' 
              Kızılay Genel Başkanlığı'ndan yapılan yazılı açıklamada, bölgeye ilk 
              aşamada 100 çadır, 845 battaniye ve 200 uyku tulumunun sevk edildiği, 100 
              çadır ve 250 battaniyenin de yerel kriz merkezi olan Trabzon'da hazır 
              tutulduğu belirtildi. Açıklamada, afetzedelerin bir aylık gereksinimini 
              karşılayacak 20 ton kuru gıdanın dağıtılmak üzere hazırlandığı da 
              vurgulandı. 
        
        
        DYP'li İsmet Attila'dan iddia 
              Depremzede kredileri MHP'lilere 
              DYP Genel Başkan Yardımcısı İsmet Attila, MHP il yöneticilerinin yasa 
              yürürlüğe girmeden önce uygulama esaslarını öğrendiklerini belirterek 
              ''Suçüstü yakalandılar'' diye konuştu. 
              Afyonlu depremzedelere konut kredisi 
              verilmesini öngören yasa yürürlüğe girmeden önce bu ildeki MHP 
              yöneticilerinin kooperatif kurarak üye toplamaya başladığı belirlendi. DYP 
              Genel Başkan Yardımcısı İsmet Attila , MHP il yöneticilerinin yasa 
              yürürlüğe girmeden önce uygulama esaslarını öğrendiklerini belirterek 
              ''Suç üstü yakalandılar'' diye konuştu. Attila, kurulan kooperatifin 
              kurucu ortaklarının büyük çoğunluğunun da MHP üyesi ve yöneticisi olduğunu 
              vurguladı. Afyon'da meydana gelen depremlerde evleri yıkılanlara yeni 
              konut yapımı için verilmesi kararlaştırılan kredilerin MHP'lilerce kurulan 
              kooperatiflere gideceği yönünde ciddi kuşkular oluştuğu bildirildi. 
              Krediye ilişkin yasanın TBMM'den çıkmasından önce MHP'ye kayıtlı üyeler 
              ile eski ve yeni yöneticilerin Sınırlı Sorumlu Afyon Depremzedeleri Konut 
              Yapı Kooperatifi'ni kurdukları belirlendi. Kooperatifin kurucu 
              ortaklarının çoğunluğunu oluşturan Balı Zıngıldak ile Mevlüt Göktaş 'ın 
              eski MHP ilçe başkanı görevinde bulundukları, Yılmaz Türkan ve Bayram 
              Dağdelen 'in halen belde başkanlığı görevini yürüttükleri belirlendi. 
              Koperatifin kurucu ortakları arasında yer alan MHP üyelerinin depremden 
              yoğun olarak etkilenen Çay, Sultandağı, Bolvadin, Eber gibi ilçe ve 
              beldelerde oturdukları kaydedildi. DYP Genel Başkan Yardımcısı ve Afyon 
              Milletvekili İsmet Attila depremzedelere verilecek kredi ile ilgili 
              yasanın çıkmasından önce MHP İl Başkanı'nın basın toplantısı düzenleyerek 
              kredi koşullarını açıkladığını dile getirdi. Kooperatiflere verilecek 
              kredinin usül ve esaslarının önceden MHP'li il yöneticilerine iletildiğini 
              savunan Attila, ''Depremzedeler tarafından kurulacak kooperatiflere 
              verilecek kredi şekli ve uygulaması başlamadan, protokol ortada yokken 
              yapılan açıklama ile MHP niyetini ortaya koymuştur, suçüstü 
              yakalanmıştır'' diye konuştu. MHP Afyon İl Başkanı'nın yasa yürürlüğe 
              girmeden önce düzenlediği basın toplantısında verdiği bilgilerin yine 
              MHP'li bakanlıklardan sızdırıldığı kuşkusunun bulunduğunu anımsatan 
              Attila, ''Kendisi düzenlediği basın toplantısında 'Her konut 20 milyar 
              olmak üzere takriben yüzde 5 faizli 20 yıl ödemeli kredi şeklinde 
              kooperatif kanalıyla verilecektir' diyor. İl başkanı, Toplu Konut 
              Kanunu'nda değişiklik yapan kanunun yürürlüğe girmesinden önce yaptığı 
              basın toplantısında gerçek niyetlerinin ne olduğunu ortaya koymuştur'' 
              dedi. 
        
        
        'Beyaz Enerji' davası 
              Devlet zarara uğratıldı 
              Beyaz Enerji davasının gerekçeli kararında, 
              gecikme zammı ve tecil faizinden vazgeçilerek TEAŞ'ın zarara uğratıldığı 
              belirtildi. Sanıkların Başbakanlık talimatlarına uymayarak devlet aleyhine 
              kararlar aldıkları, ''görevi ihmal'' ve ''görevi kötüye kullanma'' 
              suçlarını işledikleri kaydedildi. 
              Ankara 4. Ağır Ceza Mahkemesi, Beyaz Enerji davasının gerekçeli kararını 
              açıkladı. Kararda, sanıkların, TEAŞ ana statüsü gereğince, yapmakla 
              görevli oldukları görevleri nedeniyle basit nitelikte rüşvet aldıkları 
              bildirildi. 
              Kararda, sanıklara yöneltilen ''çete'' suçlaması ve bu suçu düzenleyen 
              TCY'nin 313. maddesi de değerlendirildi. TCY'nin 313. maddesinin ''bir 
              tehlike suçu'' olduğu belirtilerek şöyle denildi: 
              ''Sanıkların düşünce ve eylemlerinde süreklilik bulunmadığı anlaşılmıştır. 
              Unsurları oluşmayan suçtan sanıkların beraatlarına karar vermek 
              gerekmiştir.'' 
              Gerekçede, iddianamede sanıkların, özellikle eski TEAŞ Yönetim Kurulu 
              üyesi olan Birsel Sönmez aracılığıyla Demir Enerji yetkilisinden Yamula 
              HES Baraj İnşaatı için şirketin menfaatı doğrultusunda 200 bin dolar 
              aldıkları ve bu işin TEAŞ Yönetim Kurulu'ndan geçmesi karşılığında ayrıca 
              makine parkının Birsel Sönmez'e teklif edilip beraber yapılması amacıyla 
              verildiği, Sönmez'in de bu amaç doğrultusunda eski TEAŞ Genel Müdürü 
              Muzaffer Selvi 'ye iki seferde 10 bin dolar, Ünal Peker 'e 15 bin dolar 
              verildiğinin iddia edildiği anımsatıldı. Kararda, Muzaffer Selvi ve Ünal 
              Peker'in rüşvet aldıklarını beyan ettiklerine işaret edildi. 
              Kararda, TEAŞ ile Kayseri ve AKTAŞ firmaları arasında yapılan 
              mahsuplaşmada TEAŞ'ın zarara uğratıldığı kaydedildi. Sanıkların, 
              Başbakanlık talimatlarına uymadıkları, görevli şirketler lehine ve devlet 
              aleyhine sonuçlar oluşmasına sebebiyet verdikleri anlatılan gerekçeli 
              kararda, görevi ihmal ve görevi kötüye kullanma suçlarını işledikleri 
              belirtildi. Mahkeme, davada, 16 sanığı 7 ay 15 gün ile 11 yıl 2 ay 5 gün 
              arasında değişen hapis cezalarına mahkûm etmişti. 
        
        
        Yoksulluk sınırı 1 milyarı aştı 
              Ekonomi Servisi - Dört kişilik bir ailenin temel ihtiyaçları için yapması 
              gereken toplam harcama tutarını gösteren yoksulluk sınırı 1 milyar 16 
              milyon liraya çıktı. Türk-İş Araştırma Merkezi'nce yapılan hesaplamaya 
              göre, geçen yılın aynı döneminde 222 milyon lira olan açlık sınırı da 334 
              milyon liraya yükseldi. En temel mal ve hizmetlerdeki fiyat artışlarının 
              nüfusun yarısını ''yoksulluk sınırında yaşamaya'' ittiğini belirten 
              Tüketiciyi Koruma Derneği (TÜKODER) Başkanı Mehmet Sevim , ekonomik 
              krizlerin ''doğal afet'' olarak kabul edilmesi gerektiğini belirtti. 
              Sevim, olası erken seçime hazırlanan siyasi partilere yoksullukla mücadele 
              konusunda somut önerilerini açıklaması yönünde çağrı da yaparak ''Doğal 
              afetlerde olduğu gibi açlığa önlem alınmalı'' dedi. Türk-İş de yaşanan 
              ekonomik kriz ve uygulanan politikalar sonucu, dar ve sabit gelirli 
              kesimlerin geçim koşullarının, her geçen gün daha ağırlaştığına dikkat 
              çekilerek yoksulluğun yaygınlaştığı vurgusu yapıldı. Türk-İş Araştırma 
              Merkezi'nce yapılan açıklamada, temmuz ayında mevsimsel özelliklere bağlı 
              olarak birçok ürünün fiyatının artmadığı belirtildi. Buna karşın nohut, 
              yeşil mercimek, pirinç, tereyağı gibi ürünlerin fiyatlarında ise artış 
              yaşandığına dikkat çekildi. 
              Ürün fiyatlarındaki mevsimsel etkiye karşın temmuz ayı itibarıyla 4 
              kişilik bir ailenin gıda harcaması tutarının 334 milyon 158 bin lira 
              olduğu belirtilen açıklamada, geçen yılın aynı döneminde bu tutarın 222 
              milyon 356 lira olarak hesaplandığı kaydedildi. 4 kişilik bir ailenin 
              temel ihtiyaçları için yapması gereken toplam harcama tutarını gösteren 
              yoksulluk sınırının da 1 milyar 16 milyon lira olduğu belirtilen 
              açıklamada, gıda harcaması tutarındaki artış yılın ilk yedi ayı itibarıyla 
              yüzde 13.8 olarak, son 12 ay itibarıyla da yüzde 50.3 olarak belirlendi. 
              'Krizzedelere yardım edilmeli' 
              TÜKODER'in Başkanı Sevim, yoksulluğun yaygınlaşmasına ilişkin 
              araştırmaların yetersiz kaldığını savunarak Fak-Fuk-Fon'dan yapılan sosyal 
              dayanışma yardımlarının açlık tablosunu gözler önüne serdiğini belirtti. 
              Ekmek, elektrik, su, doğalgaz, köprü geçiş ücreti gibi pek çok mal ve 
              hizmete yapılan zamlara karşı açtığı davalarla bilinen Sevim, nüfusun 
              yarısının yoksulluk sınırında yaşadığına dikkat çekerek ''Köklü önlemler 
              alınmak durumunda. Krizle birlikte milyonları bulan işsizin, yerinde sayan 
              ücretlerle geçinmeye çalışan kitlelerin olduğu bir ortamda en temel mal ve 
              hizmetlere yapılan zamlar, 'krizzedeler' yaratıyor'' diye konuştu. 
              Siyasi partilerin bu sürece müdahale yönünde bir programları, somut 
              önerileri ve çözümlere dönük politakaları olması gerektiğini kaydeden 
              Sevim, ''açlıkla savaşan insanların'' ne tüketici haklarını ne de insan 
              haklarını koruyamayacaklarını kaydetti. 
              Sevim şunları söyledi: ''Bugün işsizliğe itilen insanlar üretmeyen 
              tüketici konumuna geliyorlar. Elektrik, su gibi en temel hizmetleri bile 
              satın alamıyorlar. Buna dönük politikalar geliştirilmeli. Ancak her şeyden 
              önce, aslında onur kırıcı sayılabilecek ve sadece dini bayramlarda yapılan 
              yemek yardımları organize edilebilir. Bunun yapılması çok zor değil. 
              Sosyal dayanışma fonlarında yapılacak yardımın adreslerinin belirlenmesi 
              açısından yeterli kayıtlar var. Ayrıca güncelleştirilebilir.'' 
        
        
        
        
