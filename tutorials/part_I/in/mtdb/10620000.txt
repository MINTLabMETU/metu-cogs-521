                       
        
        
                
             haber
                   
        Öğrenciler yönetime girecek 
              Yüksek Öğretim Kurumu (YÖK) Genel Başkanı Kemal Gürüz ile 6 
              YÖK üyesi ve 66 rektör Afyon'da bir araya geldi. Gürüz, ''Üniversite 
              öğrencileri, temsilciler aracılığıyla yönetime girebilecek'' dedi. 
              Bu sene Afyon Kocatepe Üniversitesi ev sahipliğinde toplanan 66 rektör ve 
              6 YÖK üyesi, dün Afyon Zafer Anıtı'na çelenk koyarak saygı duruşunda 
              bulundu. Gürüz, toplantı ile ilgili yaptığı açıklamada, Üniversitelerarası 
              Kurul'un onayına sunulmak üzere bazı kararlar aldıklarını bildirdi. 
              Üniversite öğrencilerinin, temsilciler aracılığıyla üniversite yönetimine 
              girmesi konusunda karar alındığını anlatan Gürüz, şunları söyledi: 
              ''Üniversitelerarası Kurul'un tasvibine sunulmak üzere, 
              üniversitelerimizin yasal mevzuatın verdiği imkânlar nispetinde 
              öğrencilerimizin kendilerini ilgilendiren konularda yönetime katılmaları, 
              öğrenci birliği, öğrenci konseyi gibi kuruluşların oluşturulması için 
              yönetmelik taslağı benimsendi. Akademik değerlendirme ve kalite kontrolü 
              için üniversitelerarası yönetmelik taslağı da benimsendi. Taslaklar, 5 
              Eylül'de Üniversitelerarası Kurul'un gündemine alınacak.'' Gürüz, 
              rektörler toplantısında ayrıca lise öğretmenlerinin yetiştirilmesinde ve 
              branş öğretmenlerinin geçişlerinde uygulanan tezsiz lisans programlarının, 
              kontenjanlarının ve yerleştirme işlemlerinin, ''üniversitelerin istekleri 
              ve verecekleri bilgiler doğrultusunda, merkezi yöntemle'' yapılması için 
              hazırlık kararı aldıklarını açıkladı. Gürüz, toplantıda, meslek 
              liselerinden üniversitelere sınavsız geçiş konusunun da ele alınacağını 
              bildirdi. 
        
        
        Kara'ya destek için imza kampanyası başlatıldı 
              Gazeteciye hapis cezasına tepki 
              Datça Can Şenlikleri'ne katılan gazeteci, yazar, sinemacı ve sanatçılar, 
              Sinan Kara'ya verilen hapis cezasının AB uyum yasalarına ters düştüğünü 
              savundu. 
              MEHMET EMİN BERBER 
              Datça'da Haber gazetesinin sahibi ve DHA Datça muhabiri Sinan 
              Kara 'nın, Datça Asliye Ceza Mahkemesi tarafından verilen 3 aylık hapis 
              cezası, Yargıtay 7. Ceza Mahkemesi tarafından onandı. 
              Sinan Kara, Datça Kaymakamlığı'na yasa gereği vermesi gereken gazeteyi 
              vermediği için hakkında 5680 sayılı Basın Yasası'nın 24. maddesi gereğince 
              kamu davası açılmış, Datça Asliye Ceza Mahkemesi Kara'ya 3 ay hapis, 91 
              milyon 260 bin lira ağır para cezası vermişti. Kararı temyiz eden Kara'nın 
              istemi yerinde görülmeyerek Yargıtay 7. Ceza Dairesi'nce onandı. Böylece 
              Kara'nın hapis cezası kesinleşmiş oldu. 
              Datça Can Şenlikleri'ne katılan gazeteci, yazar, sinemacı ve sanatçılar, 
              Sinan Kara'ya verilen hapis cezasının AB uyum yasalarına ters düştüğünü 
              savunarak ''Bugüne kadar ender uygulanan ve şekli suçun bazı maddelerini 
              kullanarak gazeteciyi cezalandırmak ve hapse göndermek için büyük çaba 
              harcadılar'' görüşünü dile getirdiler. 
              Sinan Kara'ya destek amacıyla imza kampanyası başlatan ve mahkemenin 
              kararı bir kez daha gözden geçirmesini isteyen avukat Fikret İlkiz, Aydın 
              Engin, Işıl Özgentürk, Celal Başlangıç, Berhan Şimşek, Oya Baydar, Namık 
              Kuyumcu, Metin Demirtaş, Orhan Alkaya 'nın aralarında bulunduğu çok sayıda 
              gazeteci, yazar, ozan ve sanatçının imza koyduğu ortak metinde şu görüşler 
              yer aldı: ''Sinan Kara hakkındaki üç ay hapis cezasının Yargıtay 
              tarafından onanma tarihi 28.06.2002'dir. Oysa, Avrupa Birliği'ne uyum 
              çerçevesinde yapılan 09.08.2002 tarihli Resmi Gazete'de yayımlanan 4771 
              sayılı Basın Kanunu'ndaki değişiklikle, basın hapis cezaları 
              kaldırılmıştır. Mahkûmiyet kararları yasa değişikliğinden önce 
              verilmiştir. Bunlardan birisi olan üç aylık hapis cezasının kaldırılması 
              için gazeteci Sinan Kara'nın yasa değişikliğinden yararlanması gerekir.'' 
        
        
        'DYP lideri, telefonda kendi partisinden bir yetkiliyle konuşuyor gibiydi' 
        
        
              Çiller'in tanığı Aygün çıktı 
              Ankara Ticaret Odası (ATO) Başkanı Sinan 
              Aygün , DYP lideri Tansu Çiller 'e, seçimin ertelenmesi karşılığında 
              başbakanlık teklif edilmesi sırasında Çiller'in yanında olduğunu açıkladı. 
              Çiller'in telefonda konuştuğu kişinin kendi partisinden biri olduğu 
              izlenimi edindiğini söyleyen Aygün, ''Çiller bana daha sonra detayları 
              anlattı'' dedi. 
              ATO Başkanı Sinan Aygün dün yaptığı açıklamada, 22 Ağustos Perşembe günü 
              DYP lideri Tansu Çiller'in isteği üzerine, Çiller'i Bilkent'teki evinde 
              ziyaret ettiğini söyledi. İçeri alındığında Çiller'in hararetli bir 
              şekilde konuştuğunu söyleyen Aygün şöyle devam etti: 
              ''Tansu Hanım, 'Biz böyle bir şeyin içinde olamayız. Üç yıldır seçim olsun 
              istiyoruz, seçim erteletmeye gelmez. Erteletilirse oylamaya katılmayız. 
              Ben ve benim arkadaşlarım oylamaya katılmaz. Kendileri erteletebilirlerse 
              erteletsinler. Erteledikten sonra da eğer bize bir görev düşüyorsa o zaman 
              oturur konuşuruz. Ama bana şu anda başbakanlık teklif etmeleri çok etik 
              değil, uygun da değil. Bunu kabul etmiyorum' diyordu.'' 
              Çiller'in konuşmasının yalnızca bu kısmına tanık olduğunu belirten Aygün, 
              ahizeden taşan sesten karşı tarafın erkek olduğunu anladığını belirtti. 
              Çiller'in telefonu, 'Tamam kardeşim'' diyerek kapattığını vurgulayan 
              Aygün, ''Ben de herhalde karşı partiden biriyle böyle konuşmaz diye 
              düşündüm. Çiller, kendi partisinden bir yetkiliyle konuşur gibiydi'' dedi. 
        
        
              Konuşmanın detaylarının kendisine Çiller tarafından aktarıldığını söyleyen 
              Aygün, Çiller'e kiminle konuştuğunu sormadığını belirtti. 
              Aygün, bu konudaki tartışmalar sırasında niye bir açıklama yapmadığının 
              sorulması üçerine de ''Tansu Hanım açıklamadı. Tansu Hanım açıklamış 
              olsaydı 'Şahit bendim' derdim. Ama bu onunla ilgili bir konu'' yanıtını 
              verdi. 
        
        
        Yılmaz, oylarının yüzde 5'in altında olduğu yönündeki haberleri yalanladı 
              ANAP: Baraj kaygımız yok 
              ANAP lideri Yılmaz, seçimlerde ittifak yapılması yönünde girişimde 
              bulunmadıklarını, böyle bir düşünceleri de olmadığını söyledi. Yılmaz, 
              seçimlerden istikrarsızlık çıkması halinde bunun sorumluluğunun diğer 
              partilere ait olduğunu ileri sürdü. 
              ANAP Genel Başkanı ve Başbakan Yardımcısı 
              Mesut Yılmaz , seçimlerde partisinin baraj kaygısı olmadığını savundu. 
              Yılmaz, partisinin, 18 Nisan 1999 seçimlerinde aldığı oy oranının altında 
              bir oy almayacağını iddia etti. 
              Yılmaz, dün parti genel merkezinde düzenlediği basın toplantısında bazı 
              gazetelerde yer alan haberleri yalanladı. Kendisine atfen yapılan ''oyumuz 
              yüzde 5'in altında'' şeklindeki haberlerin doğru olmadığını savunan 
              Yılmaz, şöyle konuştu: 
              ''Bizim yaptırdığımız araştırmaya göre, kararsızların oranı yüzde 50. 
              Bizim de içinde bulunduğumuz 4 parti yüzde 8 ile 12 bandında seyrediyor. 
              İyi bir kampanya ile oyumuzu yükseltebileceğimizi söyledim. Burada dikkat 
              çeken, 3 yıldır muhalefette olmalarına rağmen oylarını yükseltemeyen 
              partilerin olmasıdır'' değerlendirmesini yaptı. 
              Partisinin bu seçimlerde 1999 seçimlerinden daha kötü bir sonuç alacağını 
              zannetmediğini söyleyen Yılmaz, ''Seçimlerden istikrarsızlık çıkabileceği 
              yönünde uyarıda bulunduk, elimizden geleni yaptık. Bunu önlemek için yasal 
              değişikliklerin yapılmasını önerdik. Maalesef uzlaşma sağlanamadı. Bir 
              istikrarsızlık çıkarsa vebali, kendini dev aynasında gören, seçimlerden 
              hayal kırıklığı ile çıkacak olan diğer partilere aittir'' dedi. Seçimlerde 
              ittifak yapılması yönünde girişimde bulunmadıklarını, böyle bir 
              düşünceleri de olmadığını savunan Yılmaz, ''Biz bu meseleyi kendimiz 
              açısından kapattık'' diye konuştu. 
              Yılmaz, AB uyum yasalarının çıkarılmasına karşın gerekli yönetmeliklerin 
              de bir an önce çıkarılmasını isteyerek 16 Ekim'de yayımlanacak ilerleme 
              raporuna kadar yetiştirilmesini istedi. 
              Yılmaz, Avusturya Başbakanı Wolfgang Schüssel 'in ''Türkiye AB'ye alınmaz, 
              yönetiminde askerler ağırlıklı'' şeklindeki sözlerine tepki gösterdi. 
              Yılmaz, Genelkurmay Başkanı Orgeneral Hüseyin Kıvrıkoğlu 'nun seçimlere 
              ilişkin sözlerini AB bağlamında nasıl değerlendirdiği yönündeki soru 
              üzerine şöyle konuştu: ''Biz zaman zaman AB'deki muhataplarımızla 
              görüşmelerimizde de Türk Silahlı Kuvvetleri'nin hassasiyetlerini dile 
              getiriyoruz. Bunlardan biri rejimin laik niteliğinin değiştirilmesi diğeri 
              ise ülkemizin toprak bütünlüğüdür. Rejimin laik olmadan demokratik 
              olamaycağı konusu Avrupa'da da yavaş yavaş kabul ediliyor. Bölücü 
              hareketleri destekleyenlere yönelik yaptırımlar da artık iç hukukta 
              düzenlenebiliyor. İspanya'da bu yönde bir karar alındı. Siyasi partiler bu 
              iki konu üzerinde politika yapmayacak kadar olgunlaşırsa bunlar sorun 
              olmaktan çıkar.'' 
        
        
        AKP lideri Erdoğan, çocuklarına burs veren işadamlarını açıklamak yerine 
              basını suçladı 
              Yine Müslümanlığa sarıldı 
              4 çocuğunu yurtdışında işadamlarının bursuyla okuttuğu ortaya çıkan AKP 
              lideri Erdoğan, konu hakkındaki sorulara da sinirlendi. Çocuklarını 
              Türkiye'de öğrenim ve eğitim özgürlüğü noksan olduğu için yurtdışında 
              okuttuğunu savunan Erdoğan basını suçlarken ''Müslüman olmak suç mu?'' 
              dedi. 
              AKP Genel Başkanı Recep Tayyip Erdoğan , 4 
              çocuğunu yurtdışında işadamlarının bursuyla okuttuğunun ortaya çıkarılması 
              konusunda yöneltilen sorulara sinirlendi. Çocuklarına burs veren 
              işadamlarını açıklamak yerine basına kızan Erdoğan, ''Müslüman olmak suç 
              mu?'' dedi. 
              Basın tarafından ortaya çıkarılan burs olayı konusunda gazetecilerin 
              sorularına kızgın ifadelerle yanıt veren Erdoğan, ''Burada en büyük 
              yanlışı medyada görüyorum. Bu konu pişirilip pişirilip bir genel başkanın 
              önüne getirilmez. Çocuklarım yurtdışında, bu ülkede öğrenim ve eğitim 
              özgürlüğünün noksan oluşundan kaynaklanan bir gerekçeyle okuyorlar'' diye 
              konuştu. 
              Büyük kızı Esra 'nın Müslüman Öğrenciler Birliği Genel Sekreterliği 
              görevinde bulunmasının haber olarak yazılmasına da tepki gösteren Erdoğan, 
              ''Bunu bile başlık yapan medya anlayışını ben anlayamıyorum ve telin 
              ediyorum. Bir üniversitenin çatısı altında Müslüman Öğrenciler Birliği 
              varsa, Türk Öğrenciler Derneği varsa buna da aktif olarak üye olan bir 
              öğrenciyi takdir etmesi gereken bir anlayış, tekzif etmeye kalkışıyor, 
              yani Müslüman olmak suç mu?'' dedi. 
              Kızının bulunduğu yerleşkenin alkol partilerinin ve ahlaki olmayan 
              eğlencelerin yaygın olduğu bir bölgede olması konusundaki haberleri de 
              anımsatan Erdoğan, ''Bu çok çirkindir. Benim kızımın ahlaki olmayan hiçbir 
              hareket, hiçbir eylemin içerisinde olması mümkün değildir. Bugüne kadar da 
              olmamıştır. Kızlarımla, çocuklarımla iftihar ediyorum'' diye konuştu. Burs 
              konusunun yeniden sorulması üzerine Erdoğan, ''Bu konuya da nokta 
              koyuyorum. Tartışılmaya devam etsin, ben rahatım, huzurluyum. Benim 
              çocuklarım veya babaları, ağır bir tabir kullanıyorum, avanta almıyor, 
              burs alıyor'' dedi. 
              Başesgioğlu AKP'de 
              REFAHYOL hükümetinin ardından irticayla mücadele programını yürüten eski 
              ANAP'lı İçişleri Bakanı Murat Başesgioğlu AKP'ye katıldı. ANAP'tan ayrılan 
              Erkan Mumcu 'nun da birkaç gün içinde AKP'ye katılması bekleniyor. 
              ANAP Genel Başkanı Mesut Yılmaz 'ın başbakanlığı döneminde müsteşarlık 
              yapan eski Başbakanlık Takip Kurulu Başkanı Yaşar Yazıcıoğlu 'nun 
              ardından, 28 Şubat döneminin ANAP'lı içişleri bakanı Murat Başesgioğlu da 
              dün AKP'ye katıldı. 
              AKPGenelBaşkanı Recep Tayyip Erdoğan, katılım töreninde ''büyük yürüyüş 
              ve anlamlı buluşmalar'' olarak tanımladığı katılımları anlayamayanların 
              bulunduğunu, kendilerinin bir ''umut yolculuğuna çıktığını'' söyledi. 
              Murat Başesgioğlu da AKP'yi ''yerli-milli bir duruşun adresi'' olarak 
              tanımladı. ''Büyük dava için büyük buluşmaya katıldığını'' söyleyen Murat 
              Başesgioğlu, bu partiye katılım kararının, Türkiye siyasetinin dış odaklar 
              tarafından ''dizayn edilmeye'' çalışılmasına karşı bir tepki olduğunu 
              söyledi. 
              Murat Başesgioğlu, sözlerini şöyle sürdürdü: 
              ''Bu demek değildir ki, geçmişte savunduğum ilkelerimi, inançlarımı terk 
              edeceğim. Laik demokrasiye inancım, cumhuriyetin değerleri ve kazanımları 
              ile halkın inançlarına saygı konusundaki hassasiyetim devam edecek.'' 
        
        
        Kıbrıs Erdoğan ve Ulusal Çıkarlar... 
              Tayyip Erdoğan böyle konuşmaları hep yapıyor: Kıbrıs için önce Belçika 
              modeli önerdi, sonra geri adım attı. Bunları bilinçsiz mi yapıyor? Tayyip 
              Erdoğan ''ver kurtul''a çok yakın tavırlar sergilediğine göre, sanırım 
              bilinçli olarak yapıyor... 
              Kara Kuvvetleri Komutanı Org. Yalman, Kıbrıs'ı ziyaretinde ''TSK, 
              liderliğiniz ve diplomatik çabalarınıza hayrandır'' diyerek Denktaş 'a 
              olağanüstü bir destek verdi. AKP Başkanı Tayyip Erdoğan 'ın Denktaş'ın 
              ''20 yıldır görüşme masasına sorunu çözmemek için oturuyor'' sözüyle 
              sarsılan KKTC ve Denktaş'a Org. Yalman böylece büyük bir destek sağladı. 
              Aslında, 8 Ocak'ta da Genel Kurmay Başkanı Org. Özkök, Kıbrıs'ın stratejik 
              önemini vurgulamış ve KKTC'ye destek vermişti. Böylece, TSK ile Erdoğan 
              bir kez daha karşı karşıya geliyordu. Bu önemli gelişmeyi kısaca 
              özetlemekte yarar vardır. 
              AKP Başkanı Tayyip Erdoğan, Davos'ta ''Yol Ayrımındaki Türkiye'' adı 
              verilen kapalı toplantıda yaptığı konuşmada Kıbrıs'ta 20 yıl süreyle 
              görüşme masasına ''Çözüm niyeti olmaksızın oturulduğu'' nu söylemişti. 
              Denktaş, bu ağır suçlama karşısında, Erdoğan'ın kulaktan dolma bilgilerle 
              açıklamalar yaptığını, bu tür davranışların müzakere masasında kendisini 
              zor durumda bıraktığını, ''Türkiye, eğer milli davadaki prensiplerden 
              vazgeçtiyse ve planı bu haliyle kabul ederim diyorsa, bize açıkça 
              söylemeli. O zaman ben çekilirim, imzayı atan birisi bulunur, imzayı atar 
              ve bu iş biter'' diyerek sert bir biçimde yanıtladı. 
              Tayyip Erdoğan böyle konuşmaları hep yapıyor: Kıbrıs için önce Belçika 
              modeli önerdi, sonra geri adım attı. Bunları bilinçsiz mi yapıyor? Tayyip 
              Erdoğan ''ver kurtul'' a çok yakın tavırlar sergilediğine göre sanırım 
              bilinçli olarak yapıyor... 
              Erdoğan'ın Kıbrıs konusunda genel olarak, kimi önemli kişilere söz verdiği 
              izlenimini ediniyoruz. Kıbrıs konusunda ''aceleci'' , ne olursa olsun ama 
              ''çözüm'' olsun isteniyor... Onun en yakınları da aynı doğrultuda tavır 
              sergiliyorlar. En çarpıcı örnek, AKP'nin kurucu üyesi, milletvekili 
              olmayan, hiçbir yetki ve sorumluluğu bulunmayan, Erdoğan'ın dış ilişkiler 
              baş danışmanı, Emin Çölaşan 'ın tanımlamasıyla ''tüccar danışman'' Cüneyt 
              Zapsu 'dur. 
              Zapsu'ya göre ''1930'ların devlet politikasını uygulayamayız. Büyük 
              çıkarlar için küçük çıkarlar göz ardı edilir. Satrançta oyunu kazanmak 
              için küçük taşlar verilir.'' Büyük resmi görmek gerektiğini söyleyen 
              Zapsu, daha da ileriye giderek bakınız neler söylüyor: 
              ''Irak konusunda biz Amerikalılara destek olmalıyız. Karşılığında Kıbrıs 
              ve Filistin sorununda Amerikalıların desteğini de istemeli.'' Bu işler 
              için Zapsu kendisini öneriyor ve ''Ben bu pazarlıkları yapabilirim'' 
              diyor. 
              Devletimizin düşürüldüğü duruma bakınız: Büyükelçilerini, dışişleri 
              bakanlığını devre dışı bırakarak sorumsuz bir kişi olan Zapsu'yu, ''Bu 
              önemli işler için pazarlıkçı olarak atayacak'' ... 
              Gerçekten görülmemiş bir devlet anlayışı, yakışıksız bir devlet 
              politikası... Sorumsuz AKP başkanı istediği gibi konuşacak, onun danışmanı 
              sorumsuz ve yetkisiz Zapsu, devletimizin pazarlıkçısı olacak... Zapsu daha 
              da ileriye giderek bir de ağır bir sav ortaya atıyor, adeta tehdit ediyor. 
        
        
              ''Denktaş'ın evi bugün Türk askeri tarafından korunuyor. Yarın artık 
              çözümsüzlükten sabrı taşan Kıbrıslılar onbinler halinde yukarıdan aşağıya 
              yürüyüp, Denktaş'ın evinin önüne gelmeye kalkarlarsa, unutmayın ki, Türk 
              askeriyle çatışmak zorunda kalacaklar.'' (Güler Kömürcü Akşam 21.01.2003) 
              Bu açıklama, yorum gereksinimi istemeyecek ve anlayana Bayan Karen Fog 'u 
              anımsatacak kadar açıktır, o derece ağır, o derece vahim!.. 
              Yaptığı açıklamalarla, görevlileri zorda bırakan, uluslararası 
              müzakerelerde Türk tezini, ne yazık ki zayıf düşüren ve bu davranışını bir 
              âdet haline getiren Tayyip Erdoğan sorumsuz davranışlarını bir yana 
              bırakmalı, parti başkanı olarak hükümeti toplamalı ve ciddi bir politika 
              saptamalıdır. Kıbrıs'ta açıklama yapan Dışişleri Bakanı Yakış da 
              Denktaş'ın yanında olduklarını söylemiştir. Bu durumda ne oluyor, 
              iktidarda bulunan AKP Başkanı Erdoğan, hükümetin Başkanı Gül ve Dışişleri 
              Bakanı Yakış birbiriyle çelişen açıklamalar yapmış oluyorlar. 
              Aslında konu son derece açık: Yukarıda da belirtildiği gibi, Genelkurmay 
              Başkanı Org. Özkök, 8 Ocak 2003 gecesi, Ankara Gazi Ordu Evi'nde Kıbrıs'ın 
              stratejik önemi konusunda aşağıdaki açıklamayı yapmıştı; 
              ''Ada, coğrafi konumu itibarıyla, yurdumuzun güvenliği için çok 
              önemlidir... Türkiye'nin güvenlik gereksinimlerini dikkate almayan bir 
              çözüm önerisi, başarı vaat edemez... Türkiye'nin güvenliğini tehdit eden 
              ve güvenlik ihtiyacını sağlamayan bir Kıbrıs çözümü ile 'Türkün Anadolu'ya 
              hapsedilmesi süreci' hemen hemen tamamlanmış olacaktır.'' 
              KKK Org. Yalman, Kıbrıs'ta Genelkurmay Başkanı ile aynı doğrultuda görüş 
              bildirmiş ve şunları söylemişti: 
              ''Doğu Akdeniz'deki dengenin Türkiye aleyhine bozularak Ada'da ve Doğu 
              Akdeniz'de sağlanan güvenlik ortamının ortadan kaldırılması tehlikesinin 
              oluşmasını istemeyiz.'' 
              Ada'nın bu stratejik önemi, Irak'a yapılması düşünülen askeri harekât 
              nedeniyle bir kat daha artmıştır. Çünkü, Kıbrıs Adası Güneydoğu Akdeniz'de 
              petrol yataklarının ortasında, petrolün çıkış noktaları ile petrolün geçiş 
              yollarını denetleyen doğal bir uçak gemisi niteliğindedir. 
              Böylesi önemli bir kazanımı Türkiye Cumhuriyeti'nin bir çırpıda 
              bırakmasının söz konusu olamayacağı bir kez daha anlaşılıyor. İngiltere, 
              Güney Kıbrıs'taki askeri üslerinden, 300 yıl önce ele geçirdiği 
              Cebelitarık'tan, dünyanın öbür ucundaki Falkland adalarından vazgeçiyor 
              mu? 
              Sayın Erdoğan, okyanus ötesinde kapalı kapılar arkasında, ya da Avrupa'nın 
              kimi başkentlerinde Kıbrıs konusunda her türlü ''fedakârlık yapılacak'' , 
              sözünü vermiş olabilir, ama ulusal çıkarlarımız konusunda duyarlı 
              olmalıyız. Sayın Erdoğan sorumluluk taşımayan insanların rahatlığı içinde 
              konuşuyor. Ama, ''ver kurtulcu'' damgasını yemek iyi değildir. Bu 
              konularda halkımız duyarlıdır. Bir kez Anadolu halkını küstürdünüz mü, bir 
              kez Anadolu halkından damgayı yediniz mi kendinizi kurtaramazsınız... 
              Dr. Alev COŞKUN Eski Milletvekili ve Bakan 
        
        
        
        
