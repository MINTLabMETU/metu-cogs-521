                       
        Alaturka Rapsodi
        Fatih Atila
           1998
           
             Roman
                   
        
        II 

        Akşam boyunca evlerinin önündeki avluda dolaştı, şimdi köyün dışında hep yaptığı gibi kendine, kendi kendine, kendi konuşup kendi dinleyerek -iki çoban köpeği dışında kimsenin duymadığı- bütün bir hayatın muhasebesini yapıyor.
        Saçları pek dökülmemiş, pek beyazlaşmamış. Şakaklarında da pek beyaz yoktur. Köyde kasket giymelerine rağmen o giymiyor. Bir zamanlar, uzun zaman önce, bu köyde birkaç kişi fötr giyerdi, o zamanlar politikacılar pek sık gelirdi ve o da babasından gördüğü ve abisinin ona alıp geldiği bir fötr şapkayı giydi. Ve sonra, fötr giymeyi bıraktığı gibi saçlarını sürekli taradığı ince naylon kılıflı tarağını da kaybetti, sonra saçlarını taramayı da bıraktı.
        Orta yaşın üzerinde, yani kırk beş, ellilerinde. Ve ölen babası olduğuna göre, o en azından yetmişinden fazla, ama onun en küçük oğlu olduğuna göre, ölen adam yetmiş sekizinde; köyün en yaşlı adamı değil ama en genci hiç değil; yani, köyün dördüncü yaşlı adamı ve eğer torunu öldürülüp kayıplara karışmasaydı bir hafta önce, hiç ölmeyecekmiş gibi dolaşıp duruyordu ortalıkta; sadece arka ayağı çekiyordu ve kimse oralı bile değildi, her yaşlı insanda görülür buralarda ve bir şerefsizlik kabul edilmez bu; yani ayağını çeke çeke, çeke çeke çekemez olur ve ölür. Hangi ayağı çekiyorsa o düzelmez ve öyle gömülür bu öğlen olacağı gibi.
        Bu harman yerinde on gün önce bütün herkes çalışıyordu ve işte şimdi kimse yoktu; üçüncü gelişiydi buraya, bu saatte; ama bu sefer daha erken gelmişti. Her şey durgun, yağmur yok, rüzgâr esmiyor, güneş daha doğmamış. Ama o  geziniyor ve topu topu elli metre uzaklıktaki mezarlıkta kendisinin ve kız kardeşlerinin, ağbisinin gömüleceği yer belli, babası şimdi yok, önceden çevirmişti ve ne olur ne olmaz, "Bu memlekette adamı mezarsız bırakırlar," diye, yani pek de öyle söylememişti, benzer bir şeyi gevelemişti ağzında bir koyun gibi ve en geniş yeri o çevirmişti.
        Hâlâ ihtiyar heyetinde birinci azaydı ve bütün akrabalarının mezar taşlarının üzerindeki yazıyı tekrar kazıtmıştı, "Belki arada canım ister, kalkar bakar, okurum," diye, gülüyordu, hep alaycıydı; ama çok sertti bazen, o ondan da sertti ve o zaman babası üstüne gelmezdi, kahveye gidip çay içerdi; "Bizim oğlan yine beni tanımıyor," derdi, o da duyardı bunu, onun da sinirleri gevşerdi gülerek, yani iyi olurlardı ve akşam hep birlikte yemek yerlerdi.
        Dün bağdaki evdeydiler, birlikte yapmışlardı babasıyla yıllar önce orayı ve herkes gelip kalırdı yazları orda; üzüm yerlerdi, herkes yattıktan sonra babası şarap içerdi, o da yattıktan sonra kendisi de gidip biraz içerdi, kimse bilmezdi içtiğini ve kırmızı şaraptan başka içmezdi o da. Müslüman olmasına rağmen, Muhammed'in İsa için söylediklerinden dolayı ve Hristiyanlar'ın şarabı kutsal bulduklarından içerdi ve doğru bir orantı kurardı bu ilişkiyle: MUHAMMED-KURAN-İSA-ŞARAP. Günah olmaz derdi ve bütün belirtiler öbür dünyada da bundan suçlanmayacağı yönündeydi. Arada içebilirdi, içilebilirdi yani.
        Şimdi sabaha, güneşin doğmasına az bir zaman kala, musalla taşına uzanmış yatıyor, görenler deli diyebilir her zamanki gibi; ama o aldırmıyor. Çünkü, ölümü hissetmeye çalışıyor; çevrede birkaç köpek dolaşıyor, o bütün köpekleri, bütün köpekler onu tanıyor. Öğleye doğru bu taşa babası yatacak, sabahleyin yıkanacak, bembeyaz bezlerin arasına alacaklar; kama, eski yatağan kamasını kimse görmeden karnına koyacaklar; bembeyaz, iri ama çürümeden önce gevşek vücudunu yıkayacaklar ılık suyla, sonra buraya getirecekler ve onun değdiği gibi o değemeyecek, tırtıkları ince ama kibrit kutusu gibi sert taşa. Sonra algılayamayacak gövdesini, kaldırıp dünyaya bakamayacak, dünya ona bakacak isterse. Sonra gömülecek yakınlarının arasına, karısının yanına, bu musalla taşına benzeyen mezar taşının yanına, boylu boyunca. Musalla taşının üzerinde yıldızlara bakıyor, elini sallıyor tutacakmış gibi ve düşünüyor.... 
        Askere giderken kıyamamıştı kumral dalgalı saçlarına, çıkını yoktu; ama, boynunda babaannesinin muskası, okunmuş, koruyucu; fanilasının altında, bez cüzdanında tam kırk lirası vardı. Yüksek çınarların altında, serin bir sonbahar günü, trenle, çok önceden babasının bindiği, üçüncü tertip olarak İstanbul'a yollanmıştı.
        Bilmiyordu kader çizgisinin üzerinde kaydığını; bir Rum kızının, belki de Ermeni, belki de Türk, o an düşünülmeyen görüntüsüne doğru...
        Köylü görüntüsü ve parlak dalgalı saçlarıyla, ağabeyinin okulunun yirmi kilometre ötesinden geçip varmıştı İstanbul'a. Yine saçları sayesinde kurtulmuştu inzibatlardan ve akşam beşe kadar gezmişti rüyalar ülkesinde. Gerçek bir rüya ülkesindeydi ama güçlük çekmedi düş gücüyle, önceden görmüştü sanki camilerini, her tarafı doldurmaya çalışan denizin maviliği ve ona tat veren tuzunu. Bir tek taksileri yadırgamıştı, resimlerden ve konuşmalardan çıkaramadığı gidişleri ve sesleri hayvansı değil, sevimli gelmişti ona...
        Askerliğinin altıncı ayında kolundaki dirseğin çatallılığından nerdeyse doldurmuştu günleri; bir pazar sabahıydı, tekmil alınmış, nöbetçi astsubay gururlu, ciddi ve kontrolü elinde tutmaya meraklı tavrıyla bakmıştı izne sırası gelmiş olanlara, enselerine kep çıkartarak bakmış, düğmelerini, ütülerini tek tek kontrol etmişti. Öyle çıkmışlardı o gün iki arkadaşıyla. Biri Kütahyalı, öbürü İzmirli, tam bir piç. İstanbul kazan o kepçeydi ve en sevdiği yer Abanoz'du, askerlerin girmesi yasak olan. Zorla kandırmışlardı, günah işlemeye değil yanlarında salınmasına; yani onlar, yirmi metrekare oturumlu yüzyıllık evlerin tek odalı, tuvaletli, fahişelerin mekânlarına gireceklerdi; yatarak sürünmeyle değil ama, yaslanarak dik duvarlarına eski yapılı ahşap evlerin, inzibatlara görünmeden; öyle olmuştu. Tarlabaşı'nın altından girmişler, Abanoz'a bitişik sokağın ucundan sokağı süzmüşlerdi, erkendi daha, organları harekete geçen siviller doldurmamıştı ortalığı ve önceden sözleştikleri fahişeler evlerinden çıkmaya gerek duymamışlardı. Arnavutkaldırımıyla kaplıydı sokak ve belliydi çöpçülerin sabahın erken saatinde, sokağı yoğun bir aşk ticaretine hazırladıkları...
        "Ben," demişti, Kütahyalı'yla İzmirli'ye, "beklerim sizi ama çabuk olun." Onların derdi ise, yakalanmamasıydı kendileri çıkmadan: "Ya Kasımpaşa'ya git ya da bir kahveye gir, pencereden uzağa otur bekle," diye karşılık vermişlerdi. "Tamam tamam, ben yakalanmam siz eğlenmenize bakın," demişti. Hiçbir kadınla yatmamıştı; ama bundan değildi heyecanı, dinlediği öykülerdi, belki de babasından kadının parayla satın alınmasının şerefsizliği üzerine, o hep ya zorla ya da erkekliğin cazibesiyle kazanılan başarının şerefinden söz etmişti; duyduğu buydu. Ve ilk sefere çıkışlarında aşk ticareti için birden karar verememişti, arkadaşlarının yaptığını yapmak için...
        Sokağın aşağısındaki, köşedeki kahveye girmişti, yaşlı bir ocakçıyla, ocakta kaynayan kazanın buharı önünde bulmuştu kendisini ve ocakçı hemen demli çayını göndermiş, sonra da garsonla haber salmıştı; "Bu kahveye gelen askerlere kimse dokunamaz, istediği yerde otursun Mehmetçik," diye. O da rahatlamış, camekânın sokağa bakan tarafına oturuvermişti; sanki birini bekler gibi, beklediği biri yoktu; ama çıkageldi Ermeni mi yoksa Rum kızı mı olduğunu hiçbir zaman anlayamadığı.
        Ama, sonra tekrar kahveye geldiğinde Beyoğlu'nu terk edip gittiklerini yine o yaşlı kahveci söylemişti kendisine, "Unut artık şu Eleni'yi be asker, bunların görevi zaten beş yüz senedir Türkler'in kalbini dağlamaktır, yeni bir şey değil bu seninki, sadece bunu önlemek için hepsini sürmek lâzım memleketten," diye.
        Daha önce, kahveye girip oturmadan önce mi görmüştü kendisini; yoksa, tesadüf müydü o gözlerini masmavi dikip cam filan dinlemeden kendi gözleriyle buluşturup, belki bir yirmi dakika gözünü kırpmadan, başını hafifçe döndürüp, döndükçe büyüleyen bakışını atması. Hiç bilemedi, öyle bakış ve o gözleri hiç görmemişti, bir daha hiç göremedi de zaten. Parayı vermeden çıkıvermişti, şapkasını dalgın dalgın almış, yaka bağır açık yaz gününde, sarışın, dalgalı, uzun saçlı kızın peşinden... Evlerine kadar değil ama, sokaklarının başına kadar takip etmişti arnavutkaldırımında, milletin biraz dikkatini çekerek, bir çift tazı gibi peş peşe sekiyorlardı. Ve sokağın girişinde dönüp, kendi bir şey diyemeden dili tutulmuş, aklından bile geçirmediği cüretin en büyüğüyle karşılaşmıştı:"Haftaya pazara saat on ikide bekliyorum," demişti, sinemanın önünde, "Mutlaka gel." Ardından sanki, öpücük yollar gibi elini beyaz dudaklarına koyuvermişti, ama tam emin değildi öpücük yolladığından, köylerindekilerden farklıydı, bir şeyi yapıp yapmadığı inceliğinden belli olmuyordu ama, pazara randevu verdiği kesindi; pürüzsüz, ipeksi, saydam sesini duymuştu, ince, çocuksu ama, büyüleyici.
        Ertesi hafta yarım saat önce geldi kendisi, vakit kavramını yitirmiş Eleni (ya da Helen, "Türkçesi, Emel," demişti sonraki konuşmalarında) bir saat sonra geldi randevusuna. Terden sırılsıklam olmuştu meraktan ve inzibatlara görünmemek için sinemanın girişini gözaltına almaktan: "Haydi beyler matine başladı... Beş dakika oldu, on dakika oldu," derken teşrifatçının sesi kesilmiş, acıklı Hint filmi yarıyı boylamıştı kendi içinde ve kendisinin bekleyişinden habersiz. Sonunda aşk, belâ gelmişti, üzerinde çiçekli pazen bir elbiseyle, rüzgârda hafifçe savrulan; peşinde bir iki erkek izleyici kendisiyle konuşmaya başladığında bakışından olacak çekip gitmişlerdi. İlk anda, yolda yürürken, Eskimektep Sokağı'nı hiç görmemişti, eylül olaylarından sonra bir devamındaki sokaklarda adını sormuş, rahatça kendisine körpe vücudunu, daha çok ellerini ve omuz başlarını değdirmişti Eleni, arada bir mahallesinin gayrimüslim çocuklarını gördüğünü söylediğini yalandan; (ya da gerçekte) "Koluna girmeliyim; ama seni sevgilim sanırlarsa hem ağabeyime söyler hem de peşimizi bırakmazlar," demişti ve öyle işte; arada bir tekrarlanan çıplak ellerin birlikte terlemesi, vücutlarının azalmak bilmeyen ateşi birinden diğerine geçirip durmuştu, inzibat korkusunun ve Tarlabaşılı gayrimüslim Rum gençlerinin tanıklığının olasılığı altında. İlk buluşmada olduğu gibi son buluşmada da arka sokaklardan yürüye yürüye, Cihangir'den Dolmabahçe'ye doğru yürümüşler, ardından da Maçka Parkı'nın kuytu köşelerine çekilmişlerdi korkudan derine dalıveren bir balık gibi, artık Eleni'nin ateşli öpücükleriyle ve "Neden beni daha kuvvetli öpmüyorsun?"larıyla yüz yüze...
        Aşkı bilmiyordu ki, aşkta öpüşmede tecrübenin ne olduğunu bilsin; üstelik, tecrübenin sınırlarını düşünemeyecek kadar tecrübesizdi Eleni'nin tersine. Birliğine varırken dudaklarını üfleye üfleye soğutmaktan ve Eleni'nin ısırıklarının kızarıklığını gidermekten, boynundaki çizikleri haki üniforma yakalarının içine çekip, yaz sıcağında haki gömleğinin tek düğmesini iliklemekten başka bir şey yapmıyordu. Şiddetli aşkın nereye varacağını düşünmeden geçiyordu askerlik günleri; bir iki yakalanmanın, bir iki kaçmanın ve askerî cezaevinde bir aya varan katıksız hapislerin önemi yoktu. Eleni'nin çılgın aşkı yakıp kavuruvermişti. Gözü ondan başkasını aramıyor, askerlikten sonra yapacaklarını planlıyordu, habersiz.
        Sonunda öyle oldu; Tanrı'nın bir darbesi miydi kendisine? Hep düşündü bir yere varamadı ve o habersiz cumartesi geldi. Haberi yoktu o günün geleceğinden ve doğrudan hiç yapma dediğini yapmış, Tarlabaşı'nın batısından aşağıya sarkan dar sokakta öğleye kadar gezinmişti Eleni'yi görmek için. Görmeyeli yirmi gün olmuştu ve aklında dur durak bilmeyen saldırılardan oluşan kalın etli dudaklarıyla kendisini öpmüştü, sarı kaşlarının altında kapanan gözleri vardı. Tek düşüncesi bir anda varmaktı Maçka Parkı'na. Bir görseydi tamamdı, buluşma yerine gelirdi hemen; daha sonra, kabaran ateşini söndürürdü, tam değil, bir hafta tekrar canlanamayacak kadar yani.
        Sokak rüzgârlıydı, Kasımpaşa tarafından ağır ağır belki onuncu geçişini yapacaktı mahalle kadınlarının gözü önünde, bir ara Eleni başını dışarı hemen uzatıp çekmiş gibi, git dercesine bir şey olmuştu, belki bilmedi, kimse de bildirmedi kendine; o gün oradaki on kişiyi hiç görmemiş, aklına bile getirmemişti olacakIar ortada, kendi tarafında kesin bir aşk vardı Eleni'nin çağrılarına cevap veren, etrafı çevrilip ilk sopayı kafasına yediğinde ve "İsa aşkına vurun"u işittiğinde işin ciddiyetini fark etmişti; o gün her şey son bulmuştu; aşkı, askerliği; devam eden sadece İstanbul gezisi olmuştu. Ve direnmişti ağabeyine bu haliyle köye dönmemek için...
        Ağabeyi duyduğunda olanları, bir haftalık izinle, Uşak'ta terzisine yeni ısmarladığı kruvaze alpaka takımını giyerek yola çıkmıştı; acılı, üzüntülü... Beklenmedik bir şeydi bu; ama sakindi genellikle, kardeşi ve onunla ilgili olanları bilmiyordu.
        Cemali hastaneye kaldırıldığında polisler mahallede kimseyi bulamamıştı; ama asker arkadaşları ertesi hafta sonu bu gayrimüslim sokağı dine imana getirmişlerdi, on beş dakikanın içinde bütün dükkânları dağıtmışlar, evlerin ulaşabildikleri bütün pencerelerini kırmışlar ve kendilerine arkalarından "Zalimler..." dedirtmeyecek herkesi dövmüşlerdi.
        Eleni'yi bir daha görmedi zaten, hatırlayamadı bile. Ömrü boyu hatırladığı tek şey, karakter ve müziksel ritm açısından kendi yazdıklarından pek farklı olmayan şu dörtlüktü:
        "İstanbul'dan çıktım derya yüzüne ,
        Rast geldim bir Ermeni kızına
        Yiyip içme bak yavrunun gözüne,
        Dönmez misin Ermeni kızı benim dinime?"
        Askerî hastaneden sonra ağabeyi geldiğinde, onu o zamanlar çok ağaçlı, cenneti andıran Bakırköy'de bulmuştu, kendini Napolyon, Atatürk'ün savaş arkadaşları ya da eski zamanlardaki önemli kişilere benzeten akıllıların arasında. Onu bile algılayamadı uzun süre, ama hiçbir şey hatırlayamamasına rağmen ağabeyini hemen hatırlamıştı. Ve her yalnız kaldıklarında ağlamışlardı, ünlü ordinaryüs profesöre kardeşini gösterene kadar. Geçmişi zor hatırlıyordu, yakın geçmişi az. Ama, içinde bulunduğu delileri hatırlaması gerekmiyordu, bu yüzden hep ağladı, "Beni burda bırakma ağabey," diye, bu kez enstitünün tersine gitmek isteyen oydu; iyileşmesi için kalmasını isteyense ağabeyi.
        Elektrik tedavisine girmemişti daha, girmesi için bir daha gelecekti ağabeyi ve hayatında kimseden görmediği yakınlığı ordinaryüs profesörden görmesi gerekiyordu bir ay boyunca. Eğer adamın söyledikleri; kendini en zengin, en kahraman, en yakışıklı, en önemli, en akıllı sanan arkadaşları tarafından silinmezse, artırılmazsa çılgınlığı ve unutmaya devam etmezse genç geçmişini.
        Üçüncü şoku yediğinde, profesörün izniyle almıştı ağabeyini yanına bir cumartesi sabahı, köy çocuklarıydı gerçekte ikisi de yola aman demeyen, ta Bakırköy'den Taksim'e yürümüşlerdi (arada limonata ve sandviç ısmarlayarak) ne bilip bilmediğini ve hatırladığını sınamaya. Yol boyunca konuşmuşlardı; ama daha çok Cemali'ydi konuşan, giderek artma belirtisi gösteren çenesinin hareketliliği, sürekli açılır kapanılırlığı açılır kapanmazlığa, sonunda hiç durmamaya varan, bir ömür boyu. Öğleden sonra Yüksekkaldırım'dan tırmanmaya başlamışlardı Galata Köprüsü'nü birazdan arkada bırakarak, olayı, ağabeyi en küçük ayrıntısına kadar biliyordu ve tehlikenin geçip geçmediğini bir kaptan gibi gözlemek istiyordu, hatırlarsa hatırlasındı yanında olduğunda, hatırlamazsa dert yoktu zaten korkulacak. İstiklâl Caddesi ve Tarlabaşı'nda bir iki dönüşe rağmen beyni dönmedi; yani, eski, üç ay önceki yerine gelmedi, söylediği sadece: "Ben buraları daha önceden gördüm galiba ağabey"di.
        
        
        
 