                           
             Türk Romanına Eleştirel Bir Bakış 3
             Berna Moran
                   
                Araştırma-inceleme
                   
        "Romanı büsbütün inkâr etmiyorum. Ama kendi halk edebiyatımızı, kültürümüzü temel alarak yeni bir biçim geliştirme çabasındayım" diyor.3
        Gerçekten de Sevgili Arsız Ölüm'ü incelediğimizde, zaman ve mekân, betimleme, olay örgüsü ve karakter gibi temel roman öğelerine yeni bir yaklaşım denendiğini ve bu konuda halk edebiyatından yararlanmaya çalışıldığını görürüz. Onun için ilk önce, gerçekçi yöntemden kurtulma isteğinin saydığımız roman öğelerini ne yönde etkilediğini kısaca araştırmakta yarar var. Ardından Latife Tekin'in bu "yeni bir biçim geliştirme" çabasının nasıl sonuçlandığına ve bize ne tür bir roman kazandırdığına bakmak istiyorum.
        Eski çağ, ortaçağ ve Rönesans anlatı yapıtlarında zaman ve mekânın belirsiz bırakıldığı ve bu öğelerin önem kazanmasının romanın çıkışı ile başladığı bilinen bir şey. Bizim de masallarımız olsun, efsanelerimiz, halk hikâyelerimiz olsun, zaman ve mekân konusunda suskundurlar. Ama daha ilk romanlarımızda zaman ve mekân ilkelerinin belirginleştiğine tanık oluruz. Hatta mekânın simgeleştiği ve özel bir anlamın taşıyıcısı olduğunu da görürüz. Örneğin Peyami Safa'nın Fatih-Harbiye adlı romanının başlığındaki semt adları çatışan ideolojileri simgeler. Yakup Kadri Karaosmanoğlu'nun Kiralık Konak'ı çöken Osmanlı İmparatorluğu'nun simgesidir yine. Olayların hangi kentte, hangi semtte, hangi tarihte geçtiği böyle simgesel bir anlam taşımasa bile, yazar en azından öyküyü inandırıcı kılmak amacıyla bunları belirtmeyi ihmal etmez.
        3 Cumhuriyet Gazetesi, 1 Aralık 1983.
        Latife Tekin ise romancıların zaman ve çevreyi özenle betimleyerek yarattıkları kurmaca dünyaya gerçek havası verme amaçlarını paylaşmaz, zamanı ve mekânı bulanık bırakmayı yeğler. Huvat ve Atiye ne zaman evlenmişler, kaç yıl sonra köyden göçmüşler, hangi kente yerleşmişler bilmiyoruz. Ne yaşadıkları ev, ne semti, ne çevresi betimlenmiş. Geçen zamanı da okur olaylardan çıkarmak zorundadır. Halit'in askere gitmesini, Dirmit'in buluğ çağına ermesini bu tür olaylar arasında sayabiliriz.
        Destan, masal, öykü, roman gibi kurmaca bir dünyayı sergileyen yapıtların ortak bir özelliği bunların birbirini izleyen olaylardan oluşmalarıdır. Herkesin bildiği gibi, geleneksel edebiyatımızda, kahramanlık romanslarında, vilayetnamelerde olaylar arasında nedensellik bağı yok gibidir, sadece zamansal bir bağ gözetilmiştir. Bu anlatı sorunu sözkonusu edildiğinde genellikle E. M. Forster'ın verdiği örnek anılır. Forster'a göre "Kral öldü, sonra kraliçe öldü" sadece zamansal bağı olan iki olaylı bir öyküdür. "Kral öldü, sonra kederinden kraliçe öldü" ise bir olay örgüsüdür çünkü iki olay arasında nedensellik bağı kurulmuştur.
        Özellikle gerçekçi romanda nedensellik bağının ne kadar önemli bir rol oynadığı sık sık tekrarlanır, ne ki Latife Tekin, Sevgili Arsız Ölüm'de böyle bir bağ kurmayı reddettiği için roman küçük küçük, birbirinden kopuk bir olaylar dizisinden meydana geliyor. Sevgili Arsız Ölüm'ün olay örgüsü türü Battal Gazi, Selçukname, Dede Korkut türünden destansı halk hikâyeleri getiriyor akla. Nitekim, Battal Gazi, Sevgili Arsız Ölüm'de adı geçen tek yapıttır. Halit'in "su gibi içtiği" ve Dirmit'e anlattığı bu hikâyeler serisinde birliği sağlayan, tüm hikâyelerin (Selçukname'de de olduğu gibi) tek bir kahramanın başından geçmesidir. Dede Korkut'ta ise serüvenlerin kahramanları birden fazladır ama hepsi de Oğuz hükümdarı Bayındır Han'ın ve Kazan Bey'in kahramanları olduğu için serüvenler bir Oğuz Destanı oluşturur.
        Sevgili Arsız Ölüm'de bir tek kahramanın serüvenleri anlatılmaz, ama roman bir tek ailenin, yani Huvat ailesinin bireylerinin aralarında nedensellik bağı bulunmayan sıradan ve küçük serüvenlerinden oluşur. Atiye'nin Huvat'ın karısı olarak Akçalı Köyü'ne gelmesi ve arka arkaya Nuğber'i, Seyit'i, Halit'i, Dirmit'i ve Mahmut'u doğurmasıyla bir aile kurulmuş olur. Bir süre sonra kente göç ederler ve köyde olsun, kentte olsun aile bireylerinin birbirinden bağımsız küçük episodları birbirini izler. Bundan ötürü de olay örgüsü bakımından Sevgili Arsız Ölüm destanlara ve halk hikâyelerine benzer. Kurgu konusuna aşağıda yine döneceğim ama daha önce Sevgili Arsız Ölüm'ün başka bir yönüne değinmek istiyorum.
        Eyleme değil, karaktere ağırlık veren modern ve modernist romanda biliyoruz ki roman kişilerinin psikolojisi, iç dünyası, bilinci ve bilinçaltı yazarın dikkatle çözmeye çalıştığı, ilginç sorunları içerir. Bundan ötürü önemli bir yönünü oluşturur romanın. Ama gene biliyoruz ki halk edebiyatı ürünlerinde önemli olan kişinin iç dünyası değil, tersine, eylemidir. Masallarda, Dede Korkut, Battal Gazi gibi kahramanlık hikâyelerinde kahraman ve diğer kişiler eylem için gerekli araçlar olmaktan öteye gitmezler ki iç dünyaları önemli olsun ve psikolojilerine ilgi duyulsun.
        Latife Tekin'in de geleneksel edebiyatın bu özelliğini, titizlikle koruduğunu, karakterlerin iç dünyasına eğilmekten, psikolojilerini çözümlemekten dikkatle kaçındığını ve yalnızca davranışlarını betimlemeyle yetindiğini görüyoruz. Ne ki Dede Korkut'ta, Selçukname'de, Battal Gazi'de bu davranışlar ya da eylemler kahramanın yiğitliğini, üstünlüğünü sergilemeye yarar. Sevgili Arsız Ölüm'de yiğitlik filan sözkonusu olamadığına ve karakter öğesine de ağırlık verilmediğine göre Latife Tekin ne sürükleyici bir olay örgüsünden medet umuyor, ne de derinlemesine işlenmiş, iç dünyaları zengin karmaşık karakterlerden. Öyleyse Sevgili Arsız Ölüm'ü oluşturan küçük ve sıradan episodların işlevi ne? Sanırım ilk bakışta dağınık görünen bu olayları iki öbeğe ayırmak ve başlıca iki temadan söz etmek mümkün:
        1. Huvat ailesinin yaşam koşullarını, inançlarını, ideolojisini anlatan olaylar.
        2. Dirmit'in aydınlanmasını ve ideolojik bakımdan aileden kopuşunu anlatan olaylar.
        Bu durumda Sevgili Arsız Ölüm'ü, Huvat ailesinde meydana gelen ideolojik bir bölünmenin öyküsü olarak okumak gerektiğini ve metnin ideolojik bir çatışmayı sergileyen bir kurguyla düzenlendiğini söylemek doğru olur. Birinci tema tutucu ve baskıcı aile ortamını sergilemeye yarar; ikinci tema ise bu ortam içinde Dirmit'in verdiği savaşımı. Huvat, karısı, çocukları ve geliniyle kente göç ettikten sonra aile geçim konusunda bocalamaya başlar ve çocuklar çeşitli işlere girip çıkarlar: berber çıraklığı, inşaat işçiliği, tombalacılık,vb. Romanda, iş bulma, para kazanma, ev geçindirme sorunuyla ilgili birbirinden bağımsız bu öykücüklerin işlevi ailenin ekonomik durumuna, yoksulluğuna ve verdiği yaşam kavgasına ışık tutmaktır.
        Huvat ailesinin yaşamını anlatan olaylardan bir kısmı ise aile bireyleri arasındaki ilişkileri sergiler: ki bunların göze çarpan özelliği, çekişme, kavga, geçimsizlik ve evdeki baskı havasıdır. Vaktini hocalara, camilere, yeşil kitaplara adayan, evdekilere ikide birde vaaz eden, baskı kurmaya çalışan Huvat kafası kızdıkça şiddete başvurur, çocuklara dayak atar, kâh birini kâh ötekini evlatlıktan reddeder, evden kovar ve sık sık takıştığı, arada bir dövdüğü Atiye'yi de üç kez boşar. Boş inançlara kendini tümden kaptırmış Atiye de Dirmit'in peşini bırakmaz, kızı korumak uğruna durmadan eziyet eder ona.
        Yazar, Huvat ailesinin yoksul yaşamını, inançlarını sergileyen bu olaylarla Dirmit'in içinde büyüdüğü tutucu, olumsuz ortamı da çizmiş olur.
        Ailenin bu genel öyküsü içinde, dediğim gibi, bir de kendi özel tema'sıyla ayrı bir alt öykü oluşturan Dirmit'in bireyselleşmesi ve aydınlanması öyküsü var. Ama Dirmit odaklanan kişilerden yalnızca biri olduğundan öyküsü genel öykü içinde eritilmiştir. Latife Tekin Sevgili Arsız Ölüm'ün Batı'dan esinlenmiş bir büyüme ya da bilinçlenme romanına (Bildungsroman) dönüşmesini istemediği için olacak, bu tema'nın tüm olay örgüsünü düzenleyen bir ilke sayılabilecek derecede öne çıkmasına izin vermez. Bununla birlikte, romanın anlamı bakımından en önemli kişisinin belli bir çizgide gelişen ve bu çizginin bittiği noktada, yani romanın sonunda, ötekilerden kopacak kadar uzaklaşan Dirmit olduğuna kuşku yok. Dirmit'in bireyliğini kazanması, içinde bulunduğu aile ortamının kültür düzeyinden başka bir kültür düzeyine geçmesi uzun bir savaşım sonucu mümkün olur.
        Dirmit'in eğitimi ve aydınlanma tema'sı romanda yalnızca bir karakterin gelişimi konusu değildir. Aynı zamanda metne ideolojik düzeyde bir çatışma getirdiği için önemlidir ve bundan ötürü bu açıdan eğilmek gerekir Dirmit'in öyküsüne.
        Dirmit'in doğduğu Akçalı Köyü'nün halk ontolojik bakımdan iki ayrı düzlemde birden yaşarlar: kutsal ve dünyevî. Dinsel ideolojinin egemen olduğu toplumlarda bu ikili gerçeklik doğal bir bölünmedir ve kimi toplumlarda kutsal ve dünyevî düzlemler ancak belli zamanlarda ve yerlerde (örneğin camide, kilisede ya da cenaze töreninde) kaynaşır, bir arada yaşanırlar. Kimi toplumlarda ise (diyelim şeriatla idare edilen toplumlarda, ya da kilisenin egemen olduğu ortaçağ Avrupa'sında) bu kaynaşma çok daha sürekli ve tamdır. Maddeci ve pozitivist felsefenin benimsendiği toplumlarda ise iki değil, tek gerçeklik sözkonusudur ancak.4
        Akçalı'nın köylüleri kutsal ve  dünyevî gerçeklik düzlemlerinin içiçe girdiği bir halk kültürü dünyasında, sürekli olarak ikisini birden yaşayan insanlardır. Ne ki onların "kutsal"'ı, resmi İslâmınkinden çok cin, peri gibi doğa üstü varlıklara, doğa yasalarına meydan okuyan büyü, tılsım ve fal gibi edinimleri içeren bir halk dininin boş inançlarla yoğrulmuş "kutsal" gerçekliğidir. Üç koyunun şişip ölmesinin, tavuğun yumurtayı kesmesinin, Nuğber dudunun Tahtalıdan düşmesinin nedeni uğursuz Atiye'dir onlarca. Köyü eşeklerin basması, köyün adının değiştirilmesine kızan yatırdan bilinir. Bir ara Dirmit'in adı köyde "Cinli Kız"a çıkar. Kimse onunla konuşmaz. Kardeşleri bile yanaşmazlar ona, Atiye de Dirmit'in cinlerle görüştüğüne inanır vb.
        Çocuk Dirmit'in de farklı inançlar beslemesine, farklı davranmasına olanak yoktur. Cine dönüşmüş olduğuna inandığı sevgili öğretmenini görebilmek için cinleri kızdırıp görünmeye zorlamanın yollarını dener; kuyular taşlar, oraya buraya işer, deliklere çatlaklara kaynar su döker. Kente göç edildikten sonra ailede boş inançlar aleminde yüzen, okuyup üfleyerek büyü ve tılsıma sarılarak yaşayan özellikle Atiye'dir. Huvat da hacılar hocalarla düşüp kalkar, camileri dolaşır, yeşil kitaplar okur, durmadan. Bu doğa üstü olaylar, cinler, büyüler, Sevgili Arsız Ölüm ile masallarımız, halk hikâyelerimiz ve destanlarımız arasında içerik bakımından da bir köprü atılması demektir. Diyeceğim, Latife Tekin geleneksel anlatı türümüz ile yalnızca teknik bakımdan değil, "tema"sının bir yönüyle de süreklilik sağlıyor çünkü Dirmit'in aydınlanması tema'sı eski edebiyatımızın inanç dünyasını sürdüren bir ortam içinde gelişiyor.
        4 Bkz. Brian McHale, Postmodernist Fiction, s. 33-34.
        Başka bir söyleyişle, Dirmit'in içinde büyüdüğü topluluk doğa üstünü kabullenmiş bir dünya görüşünün egemen olduğu bir ortamdır ve Dirmit'in aydınlanma öyküsü bu ikili gerçeklikten az yukarıda sözünü ettiğimiz maddeci-pozitivist tek gerçeklikli dünya görüşüne geçişin öyküsüdür. Ama bu geçiş tutucu ve baskıcı ailenin içinde gerçekleşir. Dirmit'in tutkuları, değer verdiği uğraşlar ailenin kuşkuyla baktığı, Atiye'nin içinde cin parmağı gördüğü meraklardır ve bu nedenden ötürü Dirmit'in okuduğu romanlar, yazdığı şiirler yırtılır, heykel yapma girişimi engellenir. Ne ki bütün bu baskılara rağmen, Dirmit kendi yolunda yürür ve ailesinden kopar sonunda. Evin dışındaki yaşamı, sokakları, denizi seçer kendine dost olarak:
        Eve her gelişinde bir daha evden dışarı çıkamayacağını sanıp korkuya kapıldı. Korkusu gittikçe büyüdü. Evde duramaz, oturamaz oldu. Bağıra çağıra kapıları açıp kaçtı. Kendini deniz kenarındaki taşın üstüne attı. Deniz gece inince gözünün içine ışık sıkıp Dirmit'i eve kovaladı. Dirmit gece denize küstü. Sabah gidip barıştı.... Yanında belinde dolaşan annesi mi el mi bilemedi. Gece şiir yazdı, gündüz gidip denize okudu. Evini evlikten, annesini annelikten, kardeşlerini kardeşlikten, babasını babalıktan reddetti. Sokakları, evi etti. Ağaçları, duvarları, bulutları, evleri kardeş, denizi anne, göğü baba. (s. 199-200)
        Bilinçlenmesi sonucu dünyaya artık dinsel ideolojinin gözlüklerinden bakmaması Dirmit'i ideolojik bakımdan da ailesinin görüşlerine karşıt bir konuma getirir. Ölmek üzere olan Atiye'nin Allaha nasıl cevap vereceği konusu evcek tartışılırken fikri sorulan Dirmit'in tutumu ve cevabı bu karşıtlığın açık göstergesidir. Alın yazısını yazan Allah ise annesinin ona hesap vermek zorunda olamayacağını söyler Dirmit ve ekler: "Sen yazdın, ben de senin yazdığını okuyup gezdim, ne sorgusuymuş şimdi bu diye, annem ona bir sorsun" (s. 209).
        Huvat'ın gözünde Dirmit Allahı inkâr etme ve komünist olma noktasına gelmiştir. Görüldüğü gibi bir zaman tüm aile kutsal ve dünyevî iki gerçekliği bir arada yaşarken, şimdi Dirmit onlardan ayrılmış ve tek gerçekliği kabul eden bir dünya görüşüne varmıştır. Cezasız kalmaz bu davranışı. Bir hafta süreyle evde konuşması yasaklanır ve Dirmit de aileyi konu alan bir anlatıyı (romanda mektup adı veriliyor bu anlatıya) kaleme alır. Böylece aydınlanma ve bireyleşme süreci, tamamlanmış olan Dirmit'i romanın sonunda yazarlığın eşiğinde bırakırız.
        Sevgili Arsız Ölüm roman boyunca çekişen iki merkez kişiden Atiye'nin ölümü ve bilinçleşen Dirmit'in ise yazarlığa doğuşuyla biter.
        Dirmit'in gelişimi ve ailesinden kopması üzerinde uzunca durdum çünkü bu olgu açıklamaya çalışacağım gibi Sevgili Arsız Ölüm'ü anlatı türü açısından da etkiler.
        Yukarıda sözünü ettiğimiz Dede Korkut, Battal Gazi gibi kahramanlık hikâyelerinde, Saltukname türünden vilayetnamelerde yapıtın dile getirdiği ahlâk anlayışı, dünya görüşü tektir, çeşitli kişilerin görüşleri, farklı ideolojileri çarpışmaz. Bu yapıtlar Bakhtin'in deyimiyle monologic'dirler. Yapıtta söylemin ve ideolojinin çeşitlenmesi, bir görüş dialog'unun yer alması demektir ki bu da özünde dialogic olan roman türünün özelliğidir Bakhtin'e göre. Halk edebiyatının anlatı özelliklerinden yararlanmaya çalışan Latife Tekin Sevgili Arsız Ölüm'ü temelde monologic bir yapıt olarak kaleme almış. Ancak sonlara doğru Dirmit ile diğer karakterler arasında görüş ayrılığının başlamasıyla yapıt, Bakhtin'in terimlerini biraz zorlayarak dialogic diyebileceğimiz bir anlatıya dönüşür. Onun için, Dirmit'in aileden kopması dediğim gibi, Sevgili Arsız Ölüm'ü tür açısından da etkiler, çünkü bu noktada Latife Tekin destan, masal halk hikâyesi geleneğinden ayrılır ve Sevgili Arsız Ölüm'e roman türüne uygun bir özellik katar.
        Sevgili Arsız Ölüm'deki ideolojik çatışma ve Dirmit'in gelişmesi tema'sı yapıtı geleneksel edebiyatımızdan ayıran önemli özelliklerden ikisidir. Bunlara bir de Sevgili Arsız Ölüm'ün anlatıcısını katmak gerek. Çünkü bu anlatıcı destanların, masalların halk hikâyelerinin anlatıcısından farklı, çok yönlü bir anlatıcıdır. Sevgili Arsız Ölüm'ün Latife Tekin'in kendi yaşamından, çocukluğundan izler taşıdığını biliyoruz. Romanın anlatıcısı da bazen Latife Tekin'in bilinçlenmeden önceki, bazen de sonraki tutumunu benimseyen bir anlatıcı sanki. Metnin son sayfasından alınmış, Atiye'nin cenazesi ile ilgili aşağıdaki parçayı, Dirmit ile bu anlatıcının ortak yanlarına ışık tuttuğu için alıyorum:
        Cenazesine gelenleri saymaya kalktı. Başını "Küt!" diye tabutun kapağına çarptı, öldüğünü hatırlayıp kederlendi. İçin için bir daha acı duymayacağını düşünüp sevindi. Ama son anda yemini yediği için, sevincine, eli sopalı zebaniler karşı geldi.
        
        
        
