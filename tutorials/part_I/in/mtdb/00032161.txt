                       
        Bilinen Bir Sokakta Kaybolmak
        Cemil Kavukçu
           1997
           
             Öykü
                   
        Üç-dört kız başı göründü. Gülüşüp itişiyorlar. Dondurmacıya beklemesini söylediler. Sokak kapısından ağzında ciklet, ayağında takunyalar, basma entarili bir kız çıktı. Öbür başlar pencerede. Bir sağa baktı kız, bir sola. Bisikletleriyle bu sokaktan çok sık geçen, geçerken de bu evin önünde zillerini ya da pilli düdüklerini öttüren delikanlılardan hiçbiri yok ortalıkta. Belki sıcaktan. Dondurma almaya çıkan kız da işi ağırdan alıyor. O çocuklardan biri geçsin de onu görsün istiyor. Dalgası var. Hepsinin var, biliyor. Dört külâh dondurmayı iki eliyle tutan kız takunyalarını tıkırdatarak içeri girdi.
        Lan Miskoye, burda ne yapıyon?
        Dönüp baktı, Ramiz ile Katana.
        Hiiç, dedi, oturuyorum. Okula mı?
        Ne okulu oğlum, daha erken. Katana'ylan erik çalmaya gidiyoruz. Gelcen mi?
        Ya okula geç kalırsak?
        Katana gururla saatine baktı. Kalmayız, dedi, koşa koşa gideriz, erikleri de senin heybene doldururuz.
        Başını kaşıyor, kararsız.
        Yürü lan, dedi Katana, Ramiz'i kolundan çekerek, Miskoye korkuyo!
        Ne korkması! Heybeye erik koyunca kitapları, defterleri ne yaparım diye düşünüyorum.
        O kolay, dedi Katana, ben taşırım.
        Cami avlusundan koşarak çıktılar. Ramiz en büyükleriydi. Kocaman bir kafası, iri iri elleri vardı. Okul önlüğü beline geliyordu. Yaka takmadığı için Naci Bey birkaç kez kocaman kafasına tahta cetvelle vurmuştu. Ama asıl avuçları iyi tanıyordu o cetveli. Onca sopayı yerdi de yine bildiğinden şaşmazdı. Saçları hiç uzamamıştı Ramiz'in. Babası her hafta düzenli olarak kardeşleriyle birlikte tıraş ederdi onu. Oğlan çocuğunda saça hiç dayanamazdı. Uçları yukarı kıvrık sipsivri bıyıkları vardı babasının. Kasketini yan iliştirirdi kafasına. Babasının ıslığının ne amaçla çalındığını anası da, Ramiz de, kardeşleri de, öküzler de, sarı köpek de bilirdi. Islık kime çalınmışsa o koşardı. Sınıfta en arka sırada otururdu Ramiz. Çünkü ondan uzunu yoktu. Ne okulu severdi, ne de Naci Beyi. Ama okuma yazma öğrenecekti. Bunun cezasını babası askerliğinde çok çekmişti.
        Çayırlığa çıktılar. Koşmaktan soluk soluğaydılar.
        Şimdi erik zamanı, dedi Ramiz, nah böyle olmuşlardır.
        Korucu var mıdır?
        İyice kollarız, dedi Katana, yoksa dalarız.
        Bir mısır tarlasına girip boydan boya koşarak geçtiler. Erik ağaçları ile aralarında bir hendek engeli kalmıştı. Gerilip gerilip atladılar.
        Korucu yoktu.
        Katana, Ramiz'in sırtına çıktı. Ağacın gövdesinin çatallandığı yerden kavrayıp ayaklarının yardımıyla tırmandı. Ramiz bir sıçramada aynı yere tutundu. O da kendini yukarı çekti. Miskoye aşağıdaydı. Onların dallardan yolup yolup attığı erikleri önlüğündeki torbaya dolduruyordu.
        Bu kadar yeter, dedi, inin de gidelim artık.
        Duymuyorlardı. Eriklerden başları dönmüştü.
        Hadi lan, zil çalmıştır bile.
        Neden sonra Katana ağaçtan süzülüp indi. Önlüğü ile iç çamaşırları sıyrılıp karnı açığa çıkmıştı. Üstünü topladı. Saatine baktı. Ramiz hâlâ ağaçtaydı.
        Hadi lan, dedi Katana, sopa yiyeceğiz Naci Beyden.
        Tamam, dedi Ramiz. Bir dala tutunup bir süre sallandı, sonra da "pat" diye aşağı atladı.
        Hadi koşalım!
        Koşmaya başladılar. Hendekten atlarlarken Miskoye'nin ayağı kaydı. Düştü. Pantolonu dizlerine kadar ıslandı.
        Okula soluk soluğa geldiler. Arka bahçede kimse yoktu.
        Sopa yiyeceğiz, dedi Miskoye.
        Yemeyiz, dedi Ramiz, önce ben girerim sınıfa, öğretmenim, derim, öğlende tarlaya babama yemek götürdüm, ondan geç kaldım.
        Eee, sen tarlaya yemek götürdün, biz ne yapacağız?
        Lan tamam, sizi de kurtaracağım, var mı öyle kalleşlik. Öğretmenim, diyeceğim, köpeklerden korktuğum için Miskoye ile Katana da benimle geldiler.
        Katana deme.
        Tamam, İbrahim'le Muharrem.
        İnanır mı?
        İnanır.
        Üçümüz birden girsek, dedi Miskoye, sen konuşsan.
        Sen karıştırma, dedi Ramiz.
        Kapıyı tıklattı.
        Naci Bey, şu sayfadan şu sayfaya kadar okuyun, demiş. Sınıfta bir uğultudur gidiyor.
        Ramiz bir kez daha vurdu kapıya.
        Giir, dedi Naci Bey.
        Ramiz girip başını eğerek kapının önünde dikildi.
        Nerdeydin?
        Öğretmenim, babam tarlada çalışıyordu...
        Geeç, dedi gözlerini kapayıp başıyla sınıfın arka sıralarını göstererek.
        Ramiz hâlâ anlatmakta diretiyor: Evde  yemek götürecek kimse yoktu, diyor, sonra annem bana...
        Geç geç, dedi Naci Bey eliyle sinek kovar gibi yaparak. Ramiz yerine oturana dek de gözlüklerinin üstünden izledi.
        O ara kapı yeniden tıkladı. Naci Bey ellerini göğsüne çaprazlayıp yüzünü buruşturarak arkasına yaslandı. Canı sıkılmış gibiydi.
        Giir! diye gürledi.
        Katana içeri girdi. Başına gelecek her şeye hazır bir duruş aldı.
        Nerdeydin?
        Öğretmenim, Ramiz'in babası tarlaya...
        Başını kaldır! Hah şöyle, yüzüme bak da konuş. Ne Ramiz'i?
        Bu arada Ramiz de yerinden fırlamış, arkadaşını savunmaya hazırlanmıştı.
        Ramiz'iın babasına yemek götürdük, dedi Katana duyulur duyulmaz bir sesle.
        O kendi götüremez miymiş?
        Köpekler öğretmenim... Ramiz, beraber gidelim dedi, elimize sopa aldık hem...
        Naci Bey dik dik baktı Katana'ya, sonra da gözleriyle sıraları gösterdi. "Yutmadım ama, bu seferlik geç yerine otur," demek istiyordu. Katana başı önünde yerine yürürken Ramiz'e kaçamak bir bakış attı. Naci Bey hâlâ sınıfa bakıyordu. Sinek uçsa vızıltısı duyulacaktı. O sıra kapı yeniden tıkladı. Naci Bey elini masaya öyle bir vurdu ki, ön sırada oturan kızlar "hii" diye bağırıp yerlerinden sıçradılar. Ramiz de, Katana da her şeyin bittiğini anladılar. Naci Bey gözlüklerini çıkarıp cebine yerleştirdi. Ceketinin kollarını hafifçe çekip ünlü cetvelini aldı. Ramiz yerinden kalkmış Naci Beyin yanına kadar sokulmuştu.
        Kapı bir daha tıklayınca, sertçe açtı Naci Bey. Karşısında, pantolonu dizlerine dek ıslak, önlük torbası ham eriklerle dolu İbrahim dikiliyordu.
        Nerdeydin? diye bağırdı.
        O arada geri dönüp olanları anlatmaya çalışan Ramiz'in kafasına indirdi cetvelini.
        Sen geç yerine otur! Ben sana değil, ona soruyorum. Nerdeydin!
        İbrahim hazır ola geçip kollarını iki yanına birleştirdi. Ezberlediği şiiri okuyan biri gibi başını yukarı kaldırarak:
        Erik çalmaya gittik öğretmenim, dedi.
        
        CEZAM BİTİYOR CEZA

        Annem hep korkmuş, çocuklarımdan biri büyük amcalarına benzer diye; ama şimdi bakıyormuş da, benim yolum yol değilmiş. Nerden belli, diyor büyük ablam, bir karış çocuk o daha. Hem bir şey kırk kere söylenirse olurmuş. Büyük ablam annemle sık sık kavga ediyor. Beni ziyan ettin, diyor, ziyan ettin. Senin yüzünden evde kaldım işte! Şimdi de bu çocuğu yakacaksın. Neresi benziyor büyük amcama. Anneme göre büyük amcam bir kenarda oturup önünden geçip giden hayatını seyretmiş de bir ucundan tutayım dememiş. İfadesi tamı tamına böyle değilse de buna çok yakın. Nerde oturup neyi seyretmiş, diyor büyük ablam elleri belinde, dişlerini göstere göstere. Annem parmaklarını avcuna bir bir kapatarak anlatıyor: Bir kere işe güce hiç sebat etmemiş. Babamla ortanca amcam dedemin ekmek fırınında eşşek gibi çalışırken o hayta hayta sokaklarda, kırlarda dolaşmış, itle kopukla düşüp kalkmış, içki içmiş. Hiç çalışmamış. Evlenmemiş. İçkiden başka bir şeyi sevmemiş. İyi etmiş, diyor büyük ablam, onun yerinde ben de olsam aynı şeyi yapardım.
        Bütün bu patırtılar, Sıkıntı, İhsan, Katana Muharrem gibileriyle arkadaşlık etmemden kaynaklanıyor. Onlar hayoşmuş, aynı büyük amcam gibi, hiçbiri adam olmazmış onların. İnsanları ikiye ayırıyor annem (sayacağı iki kalem de olsa mutlaka parmaklarını avucuna kapatarak sayacak; birincisi yaşayanlar (bunlar başkalarını da yaşatıyor), ikincisi yaşayanları seyredenler (bunlar da başkalarının sırtına yük oluyorlar). Ne kadar zengin olursan ol, diyor, seyirci olduktan sonra (al işte Nurettin Bey; sattı yedi, sattı yedi şimdi beş parasız, onun bunun eline bakıyor) sıfırı tüketirsin. Sokak köpeğinden farkın kalmaz. Dolaştığın o itler var ya, o itler; onlar da seyirci... Onlara uyarsan, büyük amcan gibi sokaklarda geberip gidersin.
        Ablam haklıydı galiba, bir şeyi en çok otuz dokuz kez söylemekte bir sakınca yoktu da, kırkıncıyı ağzından kaçırmak biraz tehlikeliydi.
        Benim büyük amcam var ya, diyorum.
         Aaa, diyorlar, kimi elini saygıyla göğsüne bastırıyor kimi de, "işte orada duracaksın" anlamında ileri doğru uzatıyor; büyük adamdı. Her şeyden önce sanatçıydı. O, insanın içine işleyen sesiyle bir şarkı söylerdi (arada mevlüt okurdu; arada Kur'an), benim diyen şarkıcıya taş çıkartırdı. Konuşmayı sevmezdi, konuşunca da iyi konuşurdu. Derin adamdı. Ama pis içerdi. Kimseye zararı yoktu ha, yanlış anlama, bütün derdi kendinleydi. Bazen şiirler okurdu. Ne kalın kafalı adamlarız ki, bir kelimesini bile hatırlamıyoruz. Ulan hayvan, al bir kalem yaz işte, değil mi? O anda aklına geliyor herifin, döktürüyor. Beş dakika sonra sor, o da tek kelimesini söyleyemiyor. Yok abi, beyin meyin her şey bitmişti. Son günlerinde kravat takardı. Efendi görünme dalgasına değildi, zorunluluktandı. Meyhaneye gelip masaya oturunca kravatını çözer , ince ucunu elinin sol bileğine bağlar, kalın ucunu ensesinden aşırtıp sağ eliyle tutardı. Sol eliyle içki kadehini kavradığında, içindeki zıkkımın bir yudumunu bile ziyan etmeden ağzına götürebilmesi için sağ eliyle tuttuğu kravatın ucunu yavaş yavaş çekerek sol elini harekete geçirirdi. Bu işlem, bardak ağzına ulaşana dek özenle sürerdi. İkinci dubleden sonra kravat düzeneğine gerek kalmazdı artık. Çünkü titremesi dururdu.
        Onunla aynı ortamı paylaşmış olanlar böyle anlatıyorlardı büyük amcamı. Herkes, ağız birliği etmişçesine "büyük adam" olduğunu söylüyordu.
        Ben onu tanıyamadım, diyorum bıyıklarına kır düşmüş emekli sarhoşlara. Ağır, babacan bir gülüşle gülüyorlar, önlerine eğdikleri başlarını (saygıdan tabii) ağır ağır sallıyorlar: Yazık, çok yazık, diyorlar.
        Ölüsünü eve getirdiklerinde, diyorum, elimi masanın hizasında tutarak, şu kadarcık bir çocuktum.
        Onunla en son içen Ceza'ydı, diyorlar. Son geceyi o anlatsın.
        Ceza, kambur olduğundan yalnızca kafası görülebiliyor masada. Yüzü çok anlamlı, özellikle gözlerinde tanımı güç bir keder var. O geceye doğru yolculuğa çıktığından (biraz zorlanacak tabii, onda da beyin meyin kalmamış) dalıp gidiyor. Bir yudum içki, bir nefes sigaradan sonra anlatmaya başlıyor. İyice hastaydı, diyor, karnı davul gibi şişmişti. O günün son içkilerini içiyorduk. Birer şişe şarap alıp kavaklığa gitmiştik. Her zamankinden daha durgundu. (Malûm olmuş, dedi masadaki en yaşlı adam. Öbürleri de başlarıyla onayladılar.) Cezam bitiyor Ceza, dedi bana. İşi şakaya vurdum, iyi ya, dedim, Ceza'nın cezası da bitse keşke; kimbilir daha kaç tanker şarap içmem gerekecek. Orda bana bir şiir okudu, Allah taş etsin tek kelimesini anlamadım. Ama, hafiften titreyen sesi öyle etkiliydi ki, kendimi tutamadım, ağlamaya başladım. Ben de kelleyim tabii, bir de herif ölcem mölcem diyor ya, ister istemez moralin bozuluyor. Bazen şarkı söylerken de olur bu, arkadaşlar bilir (arkadaşlar, yani bıyıklarına ak düşmüş emekli sarhoşlar gözlerini yumup başlarını hafifçe eğerek onaylıyorlar) okursa hüzzam okur, herkesi kahırlandırır. O anda anladım ki, büyük amcan gidici. Oldum olası merak ettiğim bir konu vardı; kimsenin doğru dürüst bilmediği, sormaktan çekindiği bir sır. İşte geldik gidiyoruz, dedim, sana bir şey sormak istiyorum. Ne soracağımı anlamıştı, sor, dedi gönülsüzce. Ben Ceza, dedim, sırtında lânetini taşıyan adam, böyle doğmuşum; bunda ne anamın suçu var, ne babamın. Hele benim hiç yok. Ama sen doğduğunda sol gözün görüyordu, sol kaşının üstünden başlayan, yanağına kadar inen bu derin iz de yoktu. Sonradan oldu. İşte burda biri kabahatli. Şimdi harbiden söyle, bu işi yapan bir aslan mıydı? Bir süre sustu. Bana değil de arkamda duran, dönüp baksam benim göremeyeceğim bir şeye, belki de bir aslana bakıyordu. Evet, dedi. Beni yeme be moruk, dedim, ne panayırlar kuruldu bu kasabaya, ama hiçbir zaman aslan gelmedi. Boş ver, dedi, bazı şeyleri unutmak gerek. Doğru, dedim, bunun için içiyoruz ya. Güldü. Cezamız büyükmüş Ceza, dedi. Baktım ağırdan içiyor, benim şişe bitti bitecek. Şarabın bitince sen git, dedi. Biraz yalnız oturmak istiyormuş. Öleceğini bilsem bırakır mıyım aga? Canın mı sıkıldı? dedim. Öyle ya, böyle bir soruyu o güne kadar kimse sormamıştı ona. Sıkılmadı, dedi. Ama öyle bir dedi ki; madem unutmak için bunca çaba harcıyoruz da bir arpa boyu yol alamıyoruz, madem yanlış bir yerde olduğumuzu düşünüyoruz da "doğru" denen yere asla varamayacağımızı biliyoruz, senin gibi biri nasıl böyle bir soru sorar, demek istedi. Birden boynuna sarıldım. Tutamadım kendimi aga. O ağladı, ben ağladım. Neden sonra, hadi git artık, dedi. Sesi şiir okurkenki gibi titriyordu. Kalktım. İki adım yürümüştüm ki, Ceza! diye seslendi. Döndüm. Aslan değildi, dedi.
        Allah rahmet eylesin, dediler, büyük adamdı.
        Kadehler onun şerefine kalktı.
        Şu duruşun var ya, dedi Ceza, yüzündeki şu gülüş; aynı büyük amcan. Onun yüzünün yarısı gülerken yarısı ağlardı.
        Hakikaten, dedi masadakilerin en yaşlısı, içişi de benziyor.
        Ama, dedim, ben ne şiir okuyabilirim, ne de şarkı.
        Olsun, dediler, yeter ki cezan büyük olmasın, gerisi önemli değil.
        
        HER ŞEY BOÇKA İÇİN

        Kıyıdaki kayalara oturmuş bira içiyoruz. Ama üçümüzün de bundan pek hoşnut olduğu söylenemez; çünkü sık sık belimize dek suya girerek - bunun da bir sırası var, önce İbo Abim (en yaşlımız o), sonra Eran (adı Erhan, ama biz aramızda "h" harfini çoktan yutmuştuk), ardından ben; belli bir zaman sonra yine İbo Abim, yine Eran, yine ben sözde yüzecekmişiz de, bedenlerimizi yavaş yavaş suya alıştırıyormuş gibi yaparak, bu arada avuçlarımıza su alıp göğsümüze, kollarımıza, omuzlarımıza ve ensemize sürerken denize işiyoruz. Bir tür serbest atım, mayo niyetine kullandığımız şortlarımız üzerimizdeyken yapıyoruz bunu. Deniz saati geçmesine karşın hâlâ yüzen birkaç kişi var. İnsanların sallana sallana, tatilde olmanın getirdiği bir gevşeklikle yürüyüşe çıktıkları yolun hemen altında oturuyoruz ve sağımızda solumuzda denizi, günlük geziden dönen tekneleri, kıyıdan yarım mil kadar açıkta demirlemiş gemimizi seyrediyormuş gibi yapan sarmaş dolaş sevgililer var. Öpüşmedikleri ya da birbirlerini mıncıklamadıkları zamanlar denize girmeye niyetlenen, ama her seferinde, nedendir bilinmez, vazgeçip geri dönen, bizlere bakıp asıl amacımızın yüzmek değil, denize işemek olduğunu anlayacaklarından çekiniyoruz.
        İbo Abim, "Bu iş olmayacak," dedi.
        Haklı.
        Bu iş böyle olmayacaktı, çünkü çok sık  belimize dek suya giriyorduk ve kayalara serpiştirilmiş gibi birbirlerinden belli uzaklıklara dağılmış sevgililerin (yaz aşkları bunlar, o kadarını  çakıyoruz), bu durumdan rahatsız olacaklarını düşünmeye başlamıştık.
        
        
        
