                           
             Kum Saatini İzlerken
             Nermin Abadan-Unat
                  
                özyaşam öyküsü
                   
        Yeni bir yurttaşlık anlayışının kök salması için çaba sarfeden bu kuşak kuşkusuz ordunun simgeleştirmiş olduğu değerleri benimsemişti, çoğu topluma seçkinci bir gözle bakıyordu, yine de onlar halkla bütünleşebilen uyumlu ve hoşgörülü bir yönetimin gerçekleşme düşünü gönüllerinde taşıyan insanlardı. 
        Tahsin Bekir Balta gözüpek, tipik bir Karadenizli idi. O yörenin insanlarının yürümeden önce yüzdükleri, denizi tanıdıklarını söylerler. Tahsin Bey bu tanıma tam anlamı ile uygundu. Yaz tatillerini Büyükada'daki Anadolu Kulübünde geçirdiğimiz zaman, kendisi "temiz" bir yer bulmak için bir kayık alır, Heybeli ile Büyükada'nın ortasına düşen bir yerde denize atlardı. Düşünüyorum, Hoca acaba bugün Marmara'ya girer miydi? Sanmam. Yavuz derin sularda rahatça yüzemezdi, her zaman yere basabilecek sığlıkta sular arardı; bunun tek istisnası Balta'nın çektiği kayıklardı. Tahsin hocaya duyduğu sonsuz güven nedeni ile onunla denize açılırdık: Bir gün, evleneli henüz iki ay olmuştu, üçümüz Heybeliada'ya doğru açıldık. Oradan buradan konuşurken, Tahsin Bey birdenbire küreklere asılarak "Balonun görüntüsü belirdi" tarzında bir laf etti ve son süratle tekrar kıyıya yöneldi. Ben durmadan Yavuz'a "Ne dedi, ne dedi?" diye soruyorum. Meğer Tahsin Bey "Poyrazın belirtisi göründü" demiş, fırtınanın kopacağını çok önceden kestirmişti. Ancak ben iyice  azarlandım : hiç insan üç kişi bir kayıkta iken "Ne dedi, ne dedi?" diye sorar mıydı?.. 
        Böylece Tahsin hoca 1946-5O yılları arasında CHP'nin politikalarına bilfiil yön verirken, tâ İstanbul Hukuk Fakültesi'nde geçirdikleri öğrencilik yıllarından beri benzer ilgi alanlarını paylaşan iki eski dost bu kez ayrı yerlerde at koşturmaya başladılar. Yavuz öteden beri gönül vermiş olduğu akademik yaşamına dönmek için çaba sarfederken,Tahsin hoca Rize seçmenlerinden gelen baskılara karşı kendi anlayışına uygun düşen bir "duvlat" anlayışı savunuyordu. İktisat Bakanı bulunduğu sırada Sümerbank'ı zarar ediyor ve gereğinden çok adam istihdam ediyor gerekçesi ile kapatmak istemesi - tabii başarılı olamadı - "özelleştirme" politikasının sanıldığı kadar yeni olmadığını gösterir. Hele günümüz bazı yorumcularının ileri sürdükleri gibi Balta'nın "duvlat" anlayışı Osmanlı'nın geliştirmiş olduğu "devlet başa, kuzgun leşe" türü  ceberut  bir devlet anlayışı değildi. Atatürk döneminin egemen fikirlerinde devlet elbette halk için olacaktı, fakat gücünü ve itibarını her şeyden üstün tutacaktı. Balta'nın bu görüşe olan inancını hayatının son döneminde, Siyasal Bilgiler'deki kürsüsünün başına geçtikten sonra daha açıkça görecektim. Hoca, Avrupa Konseyi'nin kurulduğu yıllardan itibaren değişik komisyonlarında görev almıştı, daha sonra İnsan Hakları Komisyonu'nda ülkemizi temsil ediyordu. Sık sık Strasbourg yolculukları içeren bu uzman/temsilci görevinden hoşlanıyordu. Yazları resmî görevi sona erdikten sonra çok sevdiği Oxford ya da Cambridge'e gidiyor, orada mütevazı bir pansiyonda kalarak gönlünce zengin kütüphanelere girip çıkıyordu. Bir devletin uluslararası kuruluşlarda aynı şahıs tarafından istikrarlı biçimde temsil edilmesi,haliyle  devlete itibar kazandırmaktadır. Nitekim Balta'nın 1950-1970 yıllarını kapsayan uzun bir dönemde Strasbourg'da etkili ve sözü dinlenen bir uzman olarak şöhret yaptığı kesindir. Ne var ki bu sık sık gidişler o sıralarda varlığını kanıtlamak, 1960'dan sonra ise özerkliğini vurgulamak isteyen SBF Profesörler Kurulu'nda sık sık tartışmalara neden oluyordu. Kurulun diğer üyeleri bu görevin her defasında Profesörler kurulu tarafından yeniden belirlenmesi gerektiği tezini ileri sürüyorlardı. Sonunda emellerinde başarılı oldular ve günün birinde adı geçen komisyonda TC devletinin Balta yerine genç bir profesör, Bülent Daver, tarafından temsil edileceği duyuldu. Yavuz'un kürsü arkadaşı Daver anlaşılan Dışişleri Bakanlığı'nda gereken temasları sağlamıştı. Olaydan bir gün sonra o sıralarda sekiz yaşında olan oğlum Mustafa Kemal ile birlikte Hoca'nın Maltepe'deki mütevazı evine gittik. Gerçekten üzgündü. Üzüntüsünün başlıca nedeni elbette başladığı işleri  tamamlayamadan ayrılmak zorunda kalması idi. Fakat asıl üzüntüsünü arttıran etken başka ülkelere mensup komisyondaki arkadaşlarının Türk Dışişleri Bakanlığı'nı bir telgraf yağmuruna tutup, kararın değiştirilmesini isteyen tavırları oldu. O "duvlat" ının itibarına halel gelmesini istemiyordu! İçi kan da ağlasa gelen telefonlara - birine ben de tanık oldum - "Sakın uğraşmayınız, genç  meslektaşım  çok yeteneklidir, görevini ehliyetle yerine getirecektir" tarzında yanıtlar veriyordu. Bu olay 1969 yılının ilkbaharında oldu. Aynı yılın sonbaharında bir yıl süre ile oğlumla birlikte Münih'te Maximilian Üniversitesi'nin Geschwister Scholl Institut (bizim Siyasal Bilgiler Fakültesi'ne tekabül eden kurum) da ders vermeğe çağrılmıştım. Bu davetten çok memnun oldu. "Almanlara canlı olarak Türk kadın devriminin ne olduğunu göstermiş olacaksın" demişti bana. Ekimden itibaren derslere başlamıştım. 10 Kasım 1969 günü Ludwig Strasse'nin ikiz fıskiyeli havuzlarına bakan ana binanın merdivenlerinden iniyordum. Kocaman sütunlara dayalı bembeyaz saçlı bir baş gördüm: olamaz! Hoca benim ders saatimi öğrenmiş, ders çıkışında diğer öğrenciler gibi gelişimi bekliyordu. O yıllarda hayat arkadaşımı yitirmiştim, Hoca büyük bir  manevî destekti benim için. "Londra'ya giderken ne yaptığını görmeğe geldim, seni ders verirken arkada izledim, konuşma tarzını beğendim, Atatürk'ün çizdiği yolda ilerliyorsun, seninle övündüm!" dedi. Hocayı yemeğe davet etmek, ona evimizi göstermek istedim, ne yazık ki uçağı bir saat sonra kalkacaktı. Tekrar gelmeyi  vaat  etti. Mayıs 1970 başında  meslektaşım   Prof. Dr. Metin Kıratlı Zürih'ten telefon ederek Hoca'yı Londra'da, her zaman inmekte olduğu otel odasında bir daha uyanmamak üzere uyurken bulduklarını söyledi. Çok üzüldüm, hayatımda bana önderlik eden, beni destekleyen, kadın erkek farklarını göz ardı edip insan haklarına gönül vermiş olan gerçek bir bilim adamını kaybetmiştik. 
        Hiç unutmuyorum, asistanlık sınavları yeni bitmişti, asistanlığa kabul edilenler arasında halen Avrupa Konseyi İnsan Hakları Mahkemesi yargıçlarından Feyyaz Gölcüklü, 12 Mart 1971'de yazdığı Anayasa Hukuku ders kitabı yüzünden dekanlıkta tutuklanıp hapishaneye gönderilen; ondört yıl sonra da Dışişleri Bakanlığına getirilen Mümtaz Soysal, İsviçre'deki hukuk tahsilini yeni tamamlamış olan, SBF'deki öğretim kariyerinden sonra Türkiye ve Ortadoğu Âmme İdaresi Enstitüsü müdürlüğü ile Kenan Evren'in hukuk danışmanlığını yapmış, halen Avrupa Konseyi İnsan Hakları Komisyonu üyesi bulunan Şeref Gözübüyük ve ben vardım. Tahsin hoca kendisine büro olarak seçmiş olduğu üst kattaki enstitü odasının kapısını açtığında kendi odasının önündeki salonda henüz kimse oturmuyordu. "Buraya yerleş ve burasını işler hale getir.  Meslektaşlarınla  işbirliği yap. SBF'ye giren ilk kadın öğretim yardımcısı olarak kendini göster!" demişti.  Dediğini yapmaya çalıştık; çeviriler ve orijinal yayınlar çıkarttık, yurtdışından araştırma yapmak üzere genç akademisyenlere omuz verdik. Tahsin hoca akademik işbirliğine, gençlere fırsat tanıma gereğine inanıyordu. 1950'lerde yeni yeni düzenlenmeye başlanan uluslararası konferanslara katılmamızı, oralarda deney kazanmamızı istiyordu, bu amaçla profesörler kurulunda yolluk ödeneği konulması için savaşırdı. Yine onun israrı ile 1957 yazında Almanya'nın yeni kurmuş olduğu İdarî Bilimler Merkezine üç ay süre ile Speyer'e konuk asistanlık yapmak üzere Almanya'ya gittim. 
        
        SBF'ye dış kökenli bilimsel aşı
 
        1950'li yıllarda SBF Türk sosyal bilimler alanına yeni disiplinler eklemek ve devlet örgütünü yeniden yapılamak üzere Amerikan desteği ile bir grup Amerikalı bilim adamı ile uzun soluklu projeler yürütüyordu. Bunlardan SBF içinde en fazla gürültü ve eleştiriye neden olan New York Üniversitesi ile yapılan beş yıllık anlaşma idi. Başta kamu yönetimi olmak üzere işletmeciliğin çeşitli yan dallarını tanıtmak üzere değişik ABD üniversitelerinden devşirilen çoğu emekli olmuş hocalar derslere giriyor, asistanlar ise onlara yardımcı oluyordu. Ben bir yıl o dönemde ABD üniversitelerinde en fazla okutulan  Public Administration  (Kamu yönetimi) kitabının yazarı Marshall C. Dimock'la çalıştım. Onlar ayrıldıktan sonra da Türklere olan büyük sevgisi nedeni ile "Ali Bey" olarak çağrılan Albert Gorvine'le derslere girdim. Amerikalı hocalarla çalışanların ek bir gelir sahibi olmaları bu "nimet"lerden mahrum kalanların gözüne batıyordu. Bu hocalarla Anadolu yolculukları da düzenlendi. İlk yıl aralarında Hollandalı maliye profesörü Abraham Mey ve İngiliz Henry Hanson'un da bulunduğu karma bir grupla Çukurova, Hatay ve Mersin'i dolaşmış, çok yararlı bilgilerle dönmüştük. 
        1956 yılı yazı bu defa yine karma bir grupla Karadeniz, Kars, Doğu Beyazıt, Van görülecekti. Grubumuzda SBF dışından Atatürk'ün eski başbakanı Fethi Okyar'ın oğlu iktisat profesörü Osman Okyar ve onun yakın arkadaşı SBF'li Aydın Yalçın bulunuyordu. Hükûmet-  daha sonraları anlaşıldığı üzere - bu "tehlikeli" grubu  gözetlemek üzere Adalet bakanlığından Yargıç Karabel adında bir hukukçuyu da katmıştı. İki büyük station arabası ile seyahat ediyorduk. Önceleri Samsun, Ordu, Trabzon'a gidip o yörenin görülmeğe değer ekonomik ve tarihî yerlerini dolaştık: Yaz başında Karadeniz kıyılarının engin yeşili hepimizi büyülemişti, henüz bugün gözleri rahatsız eden çirkin yapılaşma başlamamıştı, her taraf şahane doğal güzellikler sergiliyordu. 
        Beni tedirgin eden tek şey sırtlarından koskocaman sepetlerini eksik etmeyen, çoğu kez biri elinde, diğeri karnında çocuklarını taşıyan kırmızı  peştamallı  kadınlarımızdı. Oysa onlar bu kadere sessizce katlanıyorlardı. Tevekkeli değil, babaları kızlarını "everirken", geline "gayret kuşağı" adı verilen kırmızı bir kuşak bağlarlarmış. Bu kuşak gerçekten önemli bir simge oluşturuyordu. Kadınlarımıza küçüklüklerinden bu yana telkin edilen değerlere göre o yaban ellere gidecek orada ailesini  utandırmayacak , hep gayret edecek, büyüklerine karşı, kocası ile olan eşitsiz ilişkilerinde hep gayret gösterecek... Grubumuzda Norman Angus isimli Yeni Zelandalı bir profesör de vardı. Karadenizin yeşillikleri ona kendi ülkesinin eşsiz doğal güzelliklerini anımsatmış olacak, hayatından memnundu. Bizlerle şakalaşıyor, bol bol soru soruyordu. Rotamız Trabzon'dan sonra Ziganalar üzerinden Erzurum, sonra Doğu Beyazıt'dı. Uzaktan Ağrı dağının erişilmez görünen zirvesi ve çırçıplak yamaçları görünüyordu. Geçtiğimiz köyler çok yoksuldu. Arabada sohbet ederken ben "DP tarafından köy enstitülerimiz kapatılmamış olsaydı buralar okulsuz kalmaz, bambaşka bir görünüm taşırlardı" tarzında bir fikir ileri sürdüm. Arkadan hemen bir ses yükseldi: "Bu iddia gülünç, Türkiye'nin her köyünde okul vardır!".Yargıç Karabel görevini ifa etmeye başlamıştı. Vardı, yoktu, derken Prof. Angus: "Bunun kolayı var, ilk geçeceğimiz  köyde durur sorarız!" dedi. Gerçekten yarım saat sonra tekrar bir köyden geçtiğimizde Angus şoföre dur dedi. Tarlada güler yüzlü bir köylü duruyordu. Ben de indim, ona doğru giderek "Merhaba, sizin köyde okul var mı" diye sordum. Köylü "Hayır" dedi. Sonra hemen kendini toparlayarak "Amma biz misafir ağırlamasını biliriz!" şeklinde sözlerini tamamladı. Daha ben bu sözleri tercüme etmeden, yargıç Karabel otomobilden fırlayarak "Sizin yaptığınız vatan hıyanetidir, bunu çok pahalıya ödeyeceksiniz, Ankara'ya gidince sizi ihbar edeceğim" dedi. Bu arada ikinci araba da gelip durmuştu, Yavuz tartışmayı  duyunca bana hemen kendi arabasına gelmemi tembihledi . Yolculuğun artık tadı kalmamıştı. Bu nedenlerle olsa gerek biz Van'ın sadece ünlü kalesini gezebildik, Doğu Beyazıt'da gecelediğimiz halde bir dünya şaheseri olan İshak Paşa medresesini göremeden Ankara'ya döndük... Bu geziyi izleyen bir hafta içinde de o yıl İspanya'da hem Madrid hem de Barcelona'da düzenlenen kamu yönetimi ve idari bilimlere ilişkin iki kongreye katılmak üzere Türkiye'den ayrıldık. Yavuz Barcelona'da yüksek ateşle hastalandı. Doktor filibit teşhisini koyup hemen dönmemizi öğütledi. İtalya'ya Floransa'ya gitmeyi tasarlamamıza karşın doğru İstanbul'a döndük. Henüz iyileşmediği ve rahat bir şekilde yürüyemediği halde daha ayağının tozu ile Yavuz'a hemen "müjde"yi verdiler: biz yurtdışında iken her ikimiz hakkında Memurin Muhakemat Yasası gereğince tahkikat açılmış, üniversiteden atılmamız istenmiş, durum adalet bakanı tarafından Bakanlar Kurulu'nun gündemine girmiş, ancak Adnan Menderes  yıllarca Yavuz'la tek parti döneminde CHP'nin yönetim kurulunda çalıştığı ve onu çok yakından tanıdığı için olsa gerek  kendisini savunmuş: "Benim bildiğim Yavuz Abadan hiçbir zaman yurduna ihanet etmez" demiş, "konuyu bir kez daha araştırın" direktifini vermiş. Bu defa ihbar eden Yargıç Karabel'in göstermiş olduğu tek tanık olan şoförün İngilizce bilmediği, hiçbir konuşmamızı anlamamış olduğu gerçeği ortaya çıkmış, böylece biz bu "ağır suçtan" aklanmıştık. Evet o yıllarda bir Turhan Feyzioğlu "Nabza göre şerbet vermeyiniz" tarzında bir öğüt verdiği için kınanmış, bir Bülent Nuri Esen "İçinde bulunduğumuz ortam demokrasi değil, kakokrasidir" dediği için bir ay süre ile kürsüsünden uzaklaştırılabilmişti.
        
        Kilyos'taki anayasa semineri
 
        1957 yılının erken seçimlerini takiben SBF her zamandan daha aktif bir biçimde Türkiye politikası ile ilgileniyordu. 
        1959 yazında bu defa ABD'deki Rockefeller Vakfı Türkiye'nin anayasal düzeni konusunda Kilyos'ta bir seminer düzenlemişti: ABD'den gelen seminer üyeleri gerçekten kalbur üstü kişilerdi: Columbia Üniversitesi'nin en saygın anayasa profesörü; Japon anayasasının mimarı Walter Gellhorn, daha sonraları eşi ile birlikte esrarengiz bir cinayete kurban giden eski Dışişleri yardımcılarından keza Columbia Üniversitesi'nde bulunan felsefeci Charles Fraenkel aklımda kalan isimlerdir. Türklerden Ali Fuat Başgil, Tahsin Bekir Balta, Yavuz Abadan, Recai Okandan, Bülent Nuri Esen, Vakur Versan'ı anımsıyorum. Çevirmen olarak Mümtaz  Soysal ile ben görevlendirilmiştik. Temmuzun ilk haftalarında Kilyos önce günlük güneşlikti, daha sonra şiddetli bir sağanağa sahne oldu. Ali Fuat Başgil'in peştemala sarılmış olarak toplantı salonuna vakarla gelişini görür gibiyim. Demokrasinin Türkiye'de yerleşebilmesi için yürütmenin yasal denetime tâbi tutulması, temel hak ve hürriyetlerin anayasaca teminata kavuşturulması, ayrıca bağımsız bir anayasa mahkemesi tarafından korunması, parlamentonun ekspres yasalar yapamaması için ikinci bir meclise gereksinme olduğu, seçim sisteminde nisbî seçime gitmenin daha yararlı olacağı hususları bu seminerin ürünleridir. Küçük bir aydınlar grubunun İstanbul dışında oybirliğine yakın bir biçimde kararlaştırmış oldukları ilke kararlarının çok geçmeden katılanların istemedikleri bir biçimde, yasal olmayan  yollardan kurulmuş bir cunta marifeti ile uygulanacağını o zamanlar hangimiz tasavvur edebilirdi... Ne var ki Türk üniversiteleri özledikleri özerkliğe kavuşmadan seslerini yükseltmeye başlamışlardı. Bu yarışın içinde SBF bayrağı önde götürüyordu. SBF kuruluşunun 100. yıldönümünü 4 Aralık 1959'da zengin bir yayın listesi ile kutladıktan sonra üyelerinin çeşitli basın organlarına yazdıkları yazılar ve verdikleri beyanlarla Türk demokrasisine yön vermeye çalıştıkları  fark ediliyordu .  Dolayısıyla  27 Mayıs devrimi SBF'yi hazırlıksız yakalamadı. 
        
        
        27 Mayıs 1960 Devrimi
 
        
        SBF İdari İlimler Enstitüsü en önemli rollerden birini 27 Mayıs 1960 devriminden sonra oynadı. Demokrat Parti ana muhalefet   görevini yüklenen CHP'den iyice rahatsız olmuştu. TBMM genel kuruluna iktidar partisine hem savcı hem de yargıç rolünü bahşeden ünlü "Tahkikat komisyonu"nu kurma önerisi geldiğinde azıcık siyaset ve anayasa ilkelerinden  anlayan tüm vatandaşlar ve pek  tabiî  üniversite gençliği için için kaynamağa başlamıştı. 
        
        
        
        
          
        
         
        
        
        
        
        
        
        
         
        
        
         
        
        
        
