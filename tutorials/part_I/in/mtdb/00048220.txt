                           
             Aramızdaki Şey
             Tomris Uyar
                   
                Öykü
                   
        Ben onların Hüseyin abileriyim. Can sıkıcı bir iş.
        - "Yoo, bir görev, dedi Şükran Hanım. Siz olmasanız, ben olmasam, yani nasıl... Sözgelimi Nükhet bu akşam beni aramasaydı... "
        -" Galiba siz insanları yönlendiren takımındansınız. Açık sözlülüğümü bağışlayın: Aramasa ne olurdu ki? "
        - "Ama  Nükhet'in  annesi  benim  komşum. Onunla ilgilenmem şart. "
        - "Nedenmiş o? Nükhet akıllı kızdır, iyi yüreklidir. "
        -" Teyzenizin durumu nasıl sahi? Sormayı unuttum. Nükhet söylemişti de. "
        - "Atlattı sayılır. Ne de olsa eski kuşaktan. Yıllanmış şarap gibi. "
        Şükran Hanım, ağzının şarap koktuğunu düşünerek sustu. Adam, argoyla karışık da olsa -ki bu, sınıfını gizlemediğini gösterdiğinden bir erdem sayılabilirdi- Necmi Bey'i aratmayan güzel cümleler kurabiliyordu. Tabii aralarındaki sınıf ve kültür uçurumunu bildiğinden övgülerinde onun kadar ileri gitmiyordu. Aferin doğrusu. 
        Diskoteği sandığı kadar ürkütücü bulmadı, belki de gençlere uyum sağlamak için ister istemez içtiği iki kadeh viski yüzünden. Yine de gençlerin arasında uygunsuz bir ilişki olsa, gözünden asla kaçmazdı. Kendisine saygı göstermekte kusur etmiyorlardı. Hüseyin ile Nükhet en iyi dans eden çiftti aralarında, gerçek hayatta bir çift oluşturmasalar bile. Hüseyin'in dans önerisini geri çevirmesi kolay olmadı. Ama onu kırmadan başarabildi. 
        Dönüşte  taksiden  ikisi  birlikte  indiklerinde, Nükhet: 
        - "İyi geceler Şükran Hanım, dedi. Artık sitede görüşürüz. Annem, telefonda dedeme bir doğum günü partisi düzenlediklerini söyledi, yarın dönsem iyi olurmuş... Size iyi tatiller. "
        Şükran Hanım, o gece defterinin başına geçmedi. Karmaşık duygular içindeydi. İzlenimlerini ertesi sabah, duru gün ışığında kaleme alması daha sağlıklı olacaktı. 
        Şükran Hanım'ın gündüz-defterinden: 
        "Dün gece, insanlar hakkında bazen acele hüküm verdiğimi kavradım. Sözgelimi Hüseyin hiç de sandığım gibi yaşlı, zengin kadınları kullanan bir erkek değilmiş. Yoksa bu sabah beni mutlaka arardı." 
        Damarlarına bir sıcaklık yayılmıştı. Kahve iyi gelirdi. Kahvesini hazırlamadan önce son iki cümleyi karaladı. Defterini bir yerde unutsa, okuyanlar hakkında ne düşünürlerdi? 
        Çarpıntısı geçince yazmayı sürdürdü: 
        "Sözgelimi Zeynep, hiç de sandığım gibi vurdumduymaz bir anne değilmiş. N. de kırmızının bana yakıştığını yineledi. Sınavı geçti. Keşke bu şalı ona armağan etseydim. Ama otobüsünün kaçta kalktığını sormayı unuttum." 
        Telâşla ayağa fırladı, telefona koşarken kapı vuruldu. 
        Oda hizmetçisiydi herhalde. Ara sıra temizliği aksatsa da kendisine hep "siz" diyen bir kızcağız. 
        Gerçekten de oydu. 
        - "Buyur canım, dedi Şükran Hanım yeni sevecenliğiyle. "
        Kız içeri girmedi. Kapıda küstahça dikilip bir paket tutuşturdu eline: 
        - "Bu senin şalınmış. Dün gece diskoda unutmuşsun. Hüseyin Abi gönderdi. "
        
        PIHTI 

        Kedim'e (T.U.) 
        Yıllardır edebiyat okurum - hem mesleğim gereği, hem de kişisel tutkum yüzünden. Galiba kişisel tutkum daha önemli yoksa bazı basit alışkanlıklarımı sürdürmeme bile ucu ucuna yeten bir gelirle geçinmeyi göze alamazdım. Pişmanlık duyduğumu sanmayın. Şimdi de olsa, alçakgönüllü öğretim üyeliğini gösterişli bir yaşama yeğlerdim. Bunun karşılığında, edebiyat, başka dünyaların kapılarını açtı bana, hayranlık duyduğum yazarlarla, roman kişileriyle, görmediğim ülkelerle tanışmamı sağladı; maddi/manevi bütün sıkıntılara karşı dayanıklı kılarak yaşama sevinci aşıladı. 
        Ne var ki yazmak, sanıldığı kadar kolay değil; onca birikimin size fazla bir yararı dokunmayacağını görüyorsunuz - tabii büyük yanlışlıklar yapmanızı engellemek dışında. Ben de bu ilk öykü denememde baş-kişimi konuşturmamaya, yani onun ağzından konuşmamaya karar verdim: şu andaki acemiliğimle altından kalkamayacağım bir güçlük. Üstelik o kişi, dilini güzel kullanmasıyla da 1sivrilmiş biriydi. Kulağımda
        1 Da'nın altını çizmemin nedeni, onun asıl güzelliğiyle ünlenmesidir. (M.)
        kaldığı kadarıyla, yumuşak dalgalanmalarla yükselen, sonunda katı bir kesinliğe varan bir sesi vardı. Belki öykü ilerledikçe, o sesi size duyurabilirim - biraz ustalaşınca. 
        Güzelliğine gelirsek... Doğrusu katışıksız bir güzellik değildi. Tıpkı sesi gibi sizi yumuşaklığıyla sarmalar, sarmallarını tamamladıktan sonra hançerini saplayıverirdi. Ardında kalıcı bir pıhtı bırakarak. 
        İşin ilginç yanı, bu kıyıma bile-isteye girişmemesiydi. Kimseyi umursamayan, soğukluğuyla yakıcı bir  çekicilik,  Greta  Garbo'vari  erkeksi  bir  dişi-örümcek tavrı. 1
        1971'de bir sabah yazlıktaki evime telefon etmişti; yarım saatliğine uğrayabilir miymiş? 
        Daha şaşkınlığımı atlatamadan zarif bir buketle çıkageldi. Gerçi ziyaret nedenini kestirmiştim de evime kadar zahmet etmesi bence gerekmezdi. Birdenbire karşımda gördüğümde, onu nerdeyse tanıyamayacaktım. Hâlâ çekiciydi ama eski imgesinden, daha doğrusu bende iz bırakan görüntüsünden çok farklıydı. Bir zamanlar, biz eski seyircilerini büyüleyen ağır gözkapaklarının iyice şişmesi, saçlarıyla tırnaklarının epey bakımsız olması bir yana, genel bir yıpranmışlık çökmüştü üstüne. Yoksa eskiden de böyleydi de ben hep uzaktan izlediğimden farkına varmamıştım? Sanmıyorum. Çünkü yılların da payı vardı bu değişimde. Neredeyse olumlu sayılabileceği için söz konusu yıpranmışlığı tanımlarken "çökme" yerine "durulma" 
        1 Bir dostumdan öğrendiğime göre Afrikalılar, özenle yetiştirecekleri çiçeklerin toprağına karşı-cinsten tohumlar serperlermiş. Dostuma çiçeklerinin cinsiyetinin nasıl saptandığını sormadığıma hala üzülürüm. (M.)
        sözcüğünü kullanmam. daha doğru. Hele onun bir zamanki  Batılı  parıltısını  artık  ancak  ekranda  siyah-beyaz olarak binde-bir yakalayabilen yeni seyircilere sesleneceksem. 
        Karşımdaki kadın bir metin olsaydı (hayır şiir değil, roman hiç değil, ancak bir yaşam-öyküsü) Türkçesini çözebilirdim, yorumlayabilirdim. Ama o baştan beri yarı-saydam olsa da gizlerini ele vermemekte kararlı bir kişilikti. Sanki belli bir ulusu yoktu, yersiz-yurtsuzdu, yalnızca seyircilerinin yaşamlarına kırmızı damgasını basmış bir efsaneydi. Döneminde, ona tutulmayan erkek yoktu bildiğim kadarıyla. Hem de her sınıftan. Şimdi kadın hayranlarının bolluğunu düşününce, acaba kişiliği mi ağır basıyordu yoksa imgesi mi diye soruyorum kendime. 
        Bildiğimiz gibi, efsane katına yükselmiş kişiler ortalıkta pek görünmezler, günlük kargaşanın örseleyemeyeceği bir zırhın arkasına gizlenirler. Edebiyattan, sanattan nice örnek verebiliriz. Oysa o, günlük keşmekeşin tam ortasında efsane olmayı başarmıştı. Onu gözleriyle görmek1 için gecelerce aynı oyunlara koşan seçkin bir tiyatro sever kitlesi vardı. Filmlerini pek beğenmeseler de oynatıldıkları sinema salonlarını dolduran genç hayranlarının sayısı azımsanır gibi değildi. Kendisini hem tiyatroda hem sinemada izledim ama hangi dalda daha başarılı olduğunu söyleyemeyeceğim. Çok iyi bir oyuncu olduğunu da söyleyemem. Burada garip bir tümce kuracağım: sanki o, rolüne değil, rolü ona bürünüyordu. İster Çehov'un, Dostoyevski'nin, Shâkespeare'in birbirlerine hiç benzemeyen drama kişiliklerini canlandırsın, ister Bataklı Damın Kızı Ayse1
        1 Gerçi bu anlamsız bir deyim ama olayın arka planını aktarmama yarıyor. (M.)
        olsun, hep kendisiydi. Yorumu, her zaman kendi çekim-alanında odaklaşıyordu. 
        Önce tanınmış bir aktörle, sonra o dönemin ünlü bir zenginiyle evliliklerinde de hep kendi kalmıştı. 1 İster başbakanla konuşsun, ister bir barmenle, tavrı aynıydı. Canının sıkıldığını elmacık kemiklerinin kızarmasından, elini bir sineği kovarcasına sallamasından ya da herkese meydan okurcasına beline götürmesinden anlıyordunuz. 
        Altını çizdiğim "yeni anlam"a dönersek:.. Doğa , onun pürüzsüz tenine kırışıklar, gözaltlarına morluklar eklerken sanki yeni bir denge yaratmıştı: geri aldıklarının boşluğunu yeni bir anlamla cömertçe doldurmuştu. Her seyircinin gönlünce yorumladığı imgenin yüzeysel ışıltısı kazınınca ortaya keşfe değer bir derinlik çıkmıştı. 
        Sözgelimi, her an bir sıkıntı ya da bezginlik ipucu vermesini beklediğim kolları, benim hasır koltuğumun iki yanından gevşekçe sarkıyordu. Taraçanın kuytu köşesinden, küçük bahçeme bakıyordu dalgın dalgın. 
        Hayır lütfen ne çay istiyormuş ne de içki. Kapıdan şöyle bir uğramış, fazla zamanımı almayacakmış. Artık zamanın önemini kavramışmış. Meslektaşları, provaları aksatmasını baştan beri içkiciliğine yorarlarmış, oysa onda zaman kavramı baştan beri yokmuş; yıllarla, aylarla değil anlarla düşünürmüş. Belki bu kadar derine inemedi de ben öyle anladım. 
        Artık  yaşlı  kadın  rollerine  razı  olduğunu eş-dosttan duymuştum. Ola ki, gençlik/güzellik 
        1 Üçüncü evliliğinden söz açmaksa, şu anıda öykümün akışını zedeleyebilir. (M.)
        zırhından kurtulmaktan kaynaklanıyordu bu gevşeklik. Yine de yüzüne bakarken, ondaki sinema ve tiyatro tutkusunun asla sönmeyeceğini sezdim. Bu ateşi ne yazıhanesinde çıkan ve servetini kül eden yangın bastırabilmişti ne de umudunu kıran sönük Anadolu turneleri. Konu tiyatrodan açıldı mı bakışlarının canlanmasından belliydi. Aslında bir Taşra Kızı'ydı düpedüz,  eğitimi yarım-yamalaktı, gel gelelim Emma Bovary'liğe özenmediği apaçıktı. Rüküşlükte uzak- yakın bir ilintisi yoktu, melodramla da. 
        Kalkmak üzereydi. Geliş nedenini açıklamayı ona bıraktığımdan (o konuda daha hiçbir şey söylememişti) yüreklendirici birkaç söz ettim: 
        - "Biliyor musunuz, ben size eskiden beri hayranımdır, dedim. "
        Herhangi bir tepki almayınca sürdürdüm sözü: 
        - "Sizin gibi "güzel" kadınların yaşlanması çok güç olsa gerek. Herkes en ufak kusurunuzu yakalamak için pusuya yatar. Ben hiçbir zaman güzel sayılmadığımdan şanslı sayılırım doğrusu. On beş yaşımda neydiysem, başkalarının gözünde hâlâ öyleyim. "
        Tam bir kahkaha atacakken aşağı yukarı aynı yaşta olduğumuz aklıma geldi, kendimi tuttum. 
        Alınmışa benzemiyordu. Sigarasını küllüğe zarifçe bastırıp kalkarken "Başınız sağolsun," dedi. 1
        Yıllar sonra son görüşümde, aklaşmış saçlarına yemeni gibi doladığı alacalı eşarp ipek olmasa onu yine tanıyamayacaktım. İyi ki beni görmedi. Yoksa o 
        1Bu konuşmalı-sahneyi ertelememi okurların bağışlayacaklarını umuyorum. (M.) 
        aceleyle ne diyeceğimi kestiremezdim; dostlarımla birazdan bir meyhanede buluşacaktık. Kolunun altında gazeteye sarılmış bir içki şişesiyle Krepen Pasajı kalabalığına karıştı. 
        Sonradan duyduklarıma göre anılarını bir gazeteye satacak kadar düşkünleşmiş. 1 Delikanlı bir hayranının -galiba bir eşcinselin- evinde kalıyormuş. Trajedilerden hep kaçındığım için -yoksa bu basit yaşamımı hâlâ nasıl sürdürürdüm?- onu yoklayamadım. Zaten artık konuşacağımız ne kalmıştı ki? 
        Bazı ortak dostlarımız onun hakkında, "Su testisi su yolunda kırılır", "Her koyun kendi bacağından asılır" türü çirkin, beylik yorumlar yaptılar. Oysa bir zamânlar onun parıltısından beslenmişlerdi her anlamda. Keselerini şimdilerde ıvır-zıvır televizyon dizileri ve reklamlarıyla doldurduklarından onu dik kafalılıkla, savurganlıkla, dahası şımarıklıkla suçladılar. Onu karalayarak aklanmayı seçtiler bir bakıma. 
        Sonraları onun yaşamından diziler ve filmler üretenler de o eski ışıltının seyircilere nasıl yansıdığını bilecek yaşta değildiler. Birçok önemli rolün üstesinden kültürüyle değil sezgisiyle gelen bu karizmatik kişiliğin, taşıdığı onca yükü bir kaçamak, bir içki molasıyla attığını, atamayınca da o molayı gittikçe uzattığını anlayamıyorlardı bir türlü. 
        1971'deki karşılaşmamızda, giderayak kendisinin de bana hayran olduğunu söylemişti. İşlek zekâma ve ukalalıktan uzak kültürüme. Eski kocama biraz da 
        1Kim bilir, yaşamını ilginçleştirmek adına neler bulup buluşturmuştu o durumda? Bu tür bilgilere incelemelerde asla güvenilmez. (M.)
        bu yüzden tutulmuş. Kendisindeki bir eksikliği benim aracılığımla gidermek istercesine. Ama anlaşılan ben, onun asla bilemeyeceği bir şey biliyormuşum ki sonuncu evliliğinde aşağıya çekilen kendisi olmuş. 
        Aramızdaki tek farkın, kendisinin hiç bilmediği bir konuyu katılarak çözümlemeye duyduğu heves, benimse çok iyi bildiğim konuları uzaktan izlemekteki kararlılığım olduğunu anlatmaya çalıştım ona. 
        - "Madem beni kıskanmıyordunuz, dedi hüzünlü gözlerini yüzüme dikerek, neden boşanıp onu bana bıraktınız? "
        
        LAL 

        Sevgili Kırmızı Biber, 
        Sana önce siz diyecektim ama sonra caydım çünkü benden büyük olsan da  can dostumsun abimsin. Senden başka kimseler beni anlamıyor birde küçük kardeşim. Derslerime kafamı veremiyorum. Böyle acı bir olay kaç genç kızın başına gelmiştir yani annemle babam boşanalı beri bunalımdan çıkamıyorum. Ayrıca bir gazetenin düzenlediği Başınıza gelen en acı olayı anlattın yarışmasına bu konuda gönderdiğim yazıyı sıradan bulmuşlar ödülü alamadım. Oysa o parayla kendime indirimli bir çizme alacaktım çünkü canavar adam kardeşimle bana harçlık vermez sonra yoldan çıkarmışız. Biz de annemle ikisi yatmaya gidince başucu radyomuzu kısık açıp senin programını dinliyoruz tek tesellimiz bu. Bizimkiler duysalar bizi dayaktan gebertirler. Biz bunalımlı insanlara öyle yardımcı oluyorsun ki sen uç deyince ayaklarım yerden kesiliyor dertlerimizi unutuyorum ama dinleyicilerinin hepsini sevemiyorum. Bazı kadınların seninle konuşurken iniltili sesler çıkarmalarından hoşlanmıyorum.  Tamam  onlarında dertleri  olabilir ama bir kurtarıcıyla böyle konuşulmaz. Kardeşim senin gözlerinin rengini merak ediyormuş ama kendisi imam hatibe yeni başladığı için duygularını benim aktarmamı istedi. Kırmızı Biber abla sakın bizi yalnız bırakma diyor bak mektubun altındaki papatyayı kendisi çizdi. Sana neden telefon edemediğimizi anlamışsındır; ikimizden de öpücükler. 
        Öksüz 
        ulan kırmızı biber sen kendini ne sanıyorsun niyetin karı kızı dolduruşa getirmek mi bizimle dalga geçmek mi biz mert türk delikanlıları böyle oyunlara gelmeyiz bilmiş ol  sözlüm nalanın seni dinlemesine şimdilik karışmıyorum bir tatsızlık daha çıkmasın diye ama muhterem sacide teyzenin gizli gizli dinlemesini af etmiyorum boktan programını bir kerecik dinledimse herkesin ağzının payını vermek içindir yoksa benim ağzım iyi laf yapar icabında karı kız gıcıklamak için senin laflarına muhtaç değilim yerinde olsam bizim mahalleye uğramazdım nalanla sacide teyze yetmiyormuş gibi bizim aramızdan da üç beş sütübozuk çıktığına göre o kara ibne gözlüklerini parçalayıp kıçına sokmam vazifem oldu zaten vatanım uğruna birkaç şerefli cinayet işlemişim allaha şükür bir eksik bir fazla fark etmez bu mektubu yazdırdığım dava arkadaşım tuğhan da aynı fikirde ona göre 
        terminatör 
        Kırmızı Biberim, badem şekerim, 
        Seni dün gece programdan yine aradım, zor düşürdüm ama bütün duygularımı olanca içtenliğimle  dile  getiremedim.  Çünkü  konu komşunun programını dinlediklerinden eminim. Dinlemeseler sana bu kadar verip veriştiremezlerdi, değil mi? Zaten beni de aralarına zorla aldılar, kim bilir arkamdan neler diyorlardır. İçlerinde yalnızca Nuriye dürüst, o kalemine güvendiğinden sorunlarını gazetelerin gönül ablalarına yazıyor. Ben daha çok sesime güvenirim. 
        Dün gece telefonda söylediğim gibi kırk yaşlarında çekici bir kadınım. Kocam olacak herifle evlenene kadar az erkeği koşturmadım peşimden övünmek gibi olmasın. Ama lise 2'deyken kaderin sillesini yedim. Mahalledeki baskılar sonucu bana güvenli bir gelecek sağlayacak babam yaşında bir herifle evlendim. Okulumu ve edebiyat hevesimi terk ettim. Meğer aileden zengin sandığım kocam kumarbazın tekiymiş. At yarışından başka hiçbir şeye aklı ermiyormuş. Son zamanlarda hiç kazandığı yok, hep ya yanlış ata ya yanlış sayıya oynuyor. 
        Belki bir çocuğumuz olsa onunla oyalanırdım da Allah kısmet etmedi. Ben de geceleri içimi eski ateş sarınca her şeyi göze alıp seni kaçamak arıyorum. 
        Her keresinde sesimi değiştirsem de artık kim olduğumu tok sözlülüğümden anlamışsındır. Senden istediklerimi binle çarp. O bayıldığım biberini dudaklarıma iyice sür de kendimden geçeyim, senin küheylanının al yelelerine tutunup göklere uçayım. 
         
        
        
