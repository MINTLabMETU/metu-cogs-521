                       
        
        
                
             haber
                   
              BİYADİÇ'İN İFADESİ ALINACAK 
              Bursasporlu holigandan ilginç suçlama 
              Çete suçlamasıyla tutuklu bulunan holiganlardan birinin Teknik Direktör 
              Nejat Biyadiç'in, sözleşme imzaladıktan sonra amigo Selim Kurtalan'a 10 
              bin dolar verdiği ve paranın bazı taraftarlara pay edildiğine ilişkin 
              ifade verdiği öğrenildi. 
              Türkiye'de ilk kez çete suçlamasıyla tutuklanan 
              Bursasporlu holiganlardan birinin emniyette ''Bursaspor Teknik Direktörü 
              Nejat Biyadiç 'in, sözleşme imzaladıktan sonra amigo Selim Kurtalan 'a 10 
              bin dolar verdiği ve bu paranın bazı taraftarlara pay edildiğine'' ilişkin 
              ifade verdiği öğrenildi. İddialar üzerine soruşturma kapsamında Biyadiç'in 
              de ifadesine başvurulacak. 
              Biyadiç iddiaları yanıtsız bırakıyor 
              Yerel Bursa Hâkimiyet gazetesinin haberine göre Bursaspor-Trabzonspor 
              maçında tribünde olay çıkardıktan sonra hakemi dövmek için sahaya inen 
              holiganların çete suçlamasıyla yargılandığı soruşturma genişliyor. 
              Cezaevine konulan 4 taraftarın tutukluluğuna yapılan itiraz reddedilirken, 
              emniyet ifadelerinde olayla ilgili olarak Teknik Direktör Biyadiç'in de 
              adı geçiyor. Taraftarlardan birinin ifadesinde " Bursaspor Teknik 
              Direktörü Nejat Biyadiç, sözleşme imzaladıktan sonra amigo Selim 
              Kurtalan'a 10 bin dolar verdi. Bu paralar da bazı taraftarlara pay 
              edildi'' dediği öğrenildi. 
              İddialarla ilgili soruları yanıtsız bırakan Biyadiç'in soruşturma 
              kapsamında ifadesine başvurulacağı belirtildi. Biyadiç'in önümüzdeki 
              günlerde Bursaspor Yönetim Kurulu'yla birlikte açıklama yapması bekleniyor 
        
        
        Sabah gazetesinin YAY-SAT'tan ayrılmasıyla başlayan süreç yeni polemiklere 
              yol açtı 
              Basında çatışma şiddetlendi 
              Birleşik Basın Dağıtım'ın yeniden hayata geçirilmesi projesi, Sabah ve 
              Çukurova Grubu ile Doğan Grubu arasında yeni bir 'gazete savaşı'nın 
              başlamasına yol açtı. Hem haberlerde hem de köşe yazılarında rakip grubun 
              ticari ilişkileri üzerine yoğunlaşan yazıların arka arkaya çıkması, 
              önümüzdeki günlerin daha da ısınacağının kanıtı. 
              İstanbul Haber Servisi- Sabah gazetesinin Doğan Grubu'na ait YAYSAT 
              Dağıtım Şirketi'nden ayrılıp Birleşik Basın Dağıtım'ı yeniden hayata 
              geçirmesi Sabah ve Çukurova Grubu ile Doğan Grubu'nun gazeteleri arasında 
              polemiğe neden oldu. 
              Star gazetesi ayrılığın gerçekleştiği 4 Eylül'de haberi ''Doğan'ın Karteli 
              Dağıldı'' başlığı ile verdi. Haberde, Uzan Grubu ile medya rekabetinde 
              zorlanan Aydın Doğan 'a son darbeyi Sabah, Akşam, Zaman ve Cumhuriyet'in 
              vurduğu öne sürüldü. 
              Sabah gazetesinin ''Basın dağıtımında büyük beraberlik'' başlığı ile 
              verdiği haberinde gazete-dergi dağıtımında yeni bir döneme adım atıldığı 
              belirtilerek, serbest rekabetten uzak dağıtım yapısının sona erdiği 
              kaydedildi.Hürriyet'te ''Sabah'ta Turgay Ciner dönemi'' başlığı ile 
              verilen haberde, ''Cumhuriyet, Akşam ve Sabah gazeteleri Yay-Sat'ın 
              dağıtımından ayrıldı. Bu gazeteleri BBD'nin dağıtacağı belirtildi" 
              görüşlerine yer verildi. Milliyet ve Radikal gazeteleri ise haberi 
              ''Cumhuriyet'in yüzde 20 hissesi Turgay Ciner'e geçti'' şeklinde verdi. 
              5 Eylül günü Yeni Şafak gazetesi yazarı Nazlı Ilıcak , ''Babıâli'de 
              Fırtına'' başlıklı yazısında ''Bilgin ile Doğan'ın giriştiği mücadelede 
              Babıâli'ye emeği geçen herkes Bilgin'i destekliyor. İnsanlar hem ihanete 
              tiksinerek bakıyorlar, hem de basının tümüne hükmetmeye çalışan bu 
              ihtirasın dizginlenmesi gereğine inanıyorlar'' diye yazdı. 
              Turgay Ciner künyede 
              7 Ekim tarihli Hürriyet gazetesi ''BDDK parayı bekliyor, Ciner Sabah'ta 
              yayılıyor'' başlıklı haberinde, ''Show TVve Zedpaş'ı kurup 55 trilyon 
              liralık vergi borcundan kaçmaya çalışan Sabah Grubu'nda Turgay Ciner, 
              şimdi de lisans sahibi olarak Sabah gazetesinin künyesine girdi'' denildi. 
              8 Ekim tarihli Sabah gazetesinde ilk sayfadan yayımlanan Dinç Bilgin 
              imzalı açıklamada, Doğan Grubu'na ait gazetelerde yer alan iddialar 
              yalanlanarak, ''Yakın tarihe kadar Doğan Grubu'na ait Yay-Sat ve Doğan 
              Grubu ile müşterek şirketimiz Bimaş vasıtasıyla yürüttüğümüz işbirliğinin 
              benzerlerini şimdi Çukurova ve Park Grubu ile yürütmemizin Doğan Grubu'na 
              ait gazetelerde mal kaçırma operasyonu şeklinde yansıtılmasını grubumuzu 
              sabote etmeye yönelik maksatlı ve kötü niyetli çabaların bir parçası ve 
              devamı olarak değerlendirmekteyiz'' denildi. Aynı tarihli Akşam 
              gazetesinde de Doğan Grubu'nun çok sesliliği yok etmeye çalıştığı 
              kaydedildi. 
              8 Ekim tarihli Milliyet gazetesinde ''Erdoğan'la 'batık' zirvesi'' 
              başlıklı haberde Halis Toprak 'ın özel helikopterini göndererek AKP lideri 
              Tayyip Erdoğan 'ı Bozüyük'teki köşküne getirttiği, görüşmeye batık banka 
              patronları Mustafa Süzer ile Mehmet Emin Karamehmet 'in de katıldığı ifade 
              edildi. 9 Ekim tarihli Akşam gazetesi, ''Kartelde panik büyüyor'' başlıklı 
              haberde, ''Siyasilerle görüşmeyi kendisi için doğal bulan Doğan'ın bunu 
              başka işadamları da yapınca saldırıya geçmesinin altında, medya kartelinin 
              parçalanması paniği yatıyor" denildi. 
              9 Ekim tarihli Sabah gazetesinde ise Erdoğan'ın görüşlerine yer verildi. 
              Röportajda, Erdoğan'ın ''Bir holding patronuyla konuşmak için ötekinden 
              izin almam'' sözleri flaştan kullanıldı 
              9 Ekim tarihli Radikal gazetesi ''Kanunsuz işimiz olmadı'' başlıklı 
              haberinde Doğan'ın ''Doğan Grubu, kanundışı ve ahlaki olmayan hiçbir işin 
              içinde bulunmadı. İftiralara inanmayın'' sözlerine yer verirken, aynı 
              tarihli Hürriyet gazetesi Doğan'ın ''Kanuni ve ahlaki olmayan hiçbir şeyin 
              içinde olmadık'' sözlerini başlık olarak kullandı. 
              Talu: Sabah'ı batıramadılar 
              Yine aynı tarihli Star Gazetesi'nde Umur Talu köşesinde ''Doğan Grubu'nun 
              sahibi, Halis Toprak'la kanlı bıçaklı oldu. Karamehmet ve Ciner bir ara 
              Sabah'ın yönetimini almışken, Doğan onlara karşı Bilgin'i destekleyerek 
              tekrar gazete yönetimine gelmesini sağladı. Daha sonra Doğan, Ciner'in 
              Sabah'ta yeniden etkin olmasıyla Sabah'ı batırmak için Sabah'ın yönetici 
              ve yazarlarını da transfer ederek yeni bir gazete kurdu. Fakat Sabah 
              batmadı'' diye yazdı. 
              Milliyet gazetesi ise ''Orada kimse var mı?'' başlıklı haberinde ''BDDK, 
              Sabah ve ATV'yi Ciner'e sessiz sedasız kiraladı. Bunu bütün basın yazdı. 
              Ama BDDK yine de sessizliğini bozmadı'' denildi. 
              10 Ekim tarihli Sabah gazetesi ''Hilaf-ı hakikat'' başlığıyla NTV'de 
              Turgay Ciner'le yapılan röportajı yayımladı, ardından yapılan açıklama da 
              da, 8 Ekim tarihli Milliyet'te yer alan iddiaların gerçek dışı olduğu 
              iddia edildi. 
              Akşam gazetesinin dün manşetten ''İşte Kartelin Derdi'' başlığı ile 
              verdiği haberde ''Aydın Doğan, yok etmek istediği Sabah Grubu'nu satın 
              almak için BDDK'ya mektup yazdı'' üst başlığını kullandı. Haberde, 
              ''Medyada, 'tek güç' olmak için her yola başvuran Doğan Grubu, batırma 
              taktiğinde başarılı olamayınca Sabah Grubu'nun TV ve gazetelerini ele 
              geçirmek için 500 milyon dolarlık teklif verdi'' denildi. 
        
        
        Medyaya göre, Genelkurmay, birliklere ABD'nin operasyon günü yaklaştığını 
              göz önüne alarak ''Savaşa hazır olun'' talimatını verdi. 
              Hangi savaşa? Washington, Türkiye'nin Irak savaşına asker vererek 
              katılmayacağını biliyor. ABD, Türkiye'nin sağlayacağı olanakları da 
              biliyor. Kimi havaalanları, hava koridorları, ikmal yolları vs. 
              Oysa; Türkiye Irak savaşı kadar, belki de daha fazla önemsediği başka 
              türden oluşumları, oldubittileri hesaba katmak zorunda. 
              Turgut Özal , ABD adına Çankaya'dan tek başına önemli devlet kuruluşlarını 
              dışlayarak üç koyup bir almayı öngören politikalar yönetti. 
              Askerleri, hatta kendi hükümetini, Körfez Savaşı'nda Başbakan Akbulut 'u 
              devreden çıkararak, Washington ile bire bir görüşmeler yapan, kendi başına 
              kimi projeleri yaşama geçirmeye çabalayan, Kuzey Irak'ta ABD ve 
              müttefikleri hesabına cephe açmaya heves duyan Turgut Özal politikaları 
              tarihe karıştı. 
              Sivil-asker birlikteliğini sağlayan kurallar işliyor, devlet mekanizması 
              işbaşında. 
              Ama Türkiye, özellikle askerler Irak savaşı sırasında veya sonra Kuzey 
              Irak'ta ortaya çıkması giderek güçlenen olasılıklara karşı ''hazır'' . 
              Aylardır bilinen gerçeği ayrıntılarıyla yinelemeye gerek yok. 
              Kuzey Irak'ta Kürt devletinin ''resmen kurulmasına'' Türkiye asla seyirci 
              kalmayacak. Bugünlerde sık sık yinelediği uyarıları gerekli gördüğü anda 
              ''müdahale'' ile sonuçlandıracak. 
              ''Müdahale'' sözcüğünün hangi anlama geldiğini bilmeyen yok. O kadar ki, 
              Saddam 'ı devirmeye azmetmiş ABD'den yardımlarına karşılık aldıkları 
              -ölçüsü bilinmeyen vaatlerle- şımaran Kürt aşiret reisleri, Barzani ile 
              Talabani bile ''müdahalenin'' hangi anlama geldiğini anlamış görünüyorlar. 
        
        
              AB, şimdilik Kuzey Irak'la ilgilenmediği izlenimi veriyor. 
              Türkiye'nin sert açıklamalarını işitmezlikten geliyor. Oysa kulağı 
              kirişte. Kuzey Irak'a yapacağımız ''müdahaleyi'' yadsımaları uzak bir 
              olasılık mı? Değil. 
              Türkiye'nin güvenliği, toprak bütünlüğü gibi ulusal kavramlar Batı için 
              solda sıfır değerler. 
        
        
              Kıbrıs'taki Türk varlığını, Türkiye'nin kaygılarını AB'nin dikkate 
              almadığı İlerleme Raporu'yla da kanıtlandı. 
              Dışişleri'nin açıklamasındaki ''AB'nin tek taraflı Rum müracaatını sürekli 
              ileriye götürmesi Kıbrıs'ta kalıcı bir uzlaşmayı önleyen temel etkendir'' 
              cümlesi, AB politikalarına karşı Türkiye'nin bugünkü ve yarınki kesin 
              kararlılığını sergilemiyor mu? 
              KKTC'nin ''mevcudiyetini yok sayan AB'nin tek taraflı kararlarını kabul 
              edemeyeceğimizi'' bir kez daha açıklamamızı nelerin izleyeceği ortada: 
              Kıbrıs bölünecek! 
              Türkiye'nin Kıbrıs'tan vazgeçmesi söz konusu değildir. Zaten vazgeçtiği 
              anda ulusal onurundan, ulusal yararlarından vazgeçmiş, Yunan-Rum idealleri 
              ile kuşatılmış olacaktır. 
        
        
              İlerleme Raporu'na karşı Batı medyasındaki lehimize yayınlar gerçeği 
              unutmamıza neden olabilir mi? 
              Batı gazetelerinden geniş alıntılara yer veren medyamız; Ecevit 'in 
              değerlendirmelerine nedense iltifat etmiyor. 
              TBMM'nin AB üyeliğine erişebilmemiz için gerekli bütün olanakları 
              sağladığının altını çizdikten sonra; Başbakan, ''Bunları açıkladığımız 
              vakit AB yöneticileri evvela şaşırdılar. Böyle bir şeyi asla 
              beklemiyorlardı. 
              Fakat sonradan kendilerini toparladılar. Acaba ne gibi olumsuzluk 
              bulabiliriz diye kendilerini zorlamaya başladılar ve... sonuç olarak da 
              dünkü açıklama (İlerleme Raporu) çıktı'' diyor. 
              Bu sözler AB'nin gerçek yüzünü, içten olmayan, yalan yüzünü doğrudan 
              ifadelerle sergilemiyor mu? 
              Tabii Başbakan'ın üslubu; ulusallıktan kopmuş, AB yalakalığına kendini 
              adamış olanların anlamayacağı, anlamak istemeyecekleri üslup. 
              Gülen yüzlü maskeyi indiren, çünkü çirkin yüzü sergileyen üslup! 
        
        
        Yurt-Kur 'öğrenci temsilcisi' Aslı Sağır, yüzde 100'lük yurt zammını iptal 
              ettirişini anlattı: 
              Zam cemaat evlerine yöneltir 
              MAHMUT GÜRER 
              ANKARA - Kamuoyu Aslı Sağır 'ı, Yurt-Kur'un, yurt ücretlerine yapmayı 
              planladığı yüzde 100'lük zammı, yüzde 25'e çektirmesiyle tanıdı. Halen 
              Gazi Üniversitesi Ticaret ve Turizm Eğitim Fakültesi Muhasebe - Finansman 
              Öğretmenliği Bölüm'ünde 4. sınıf öğrencisi olan Sağır, aynı zamanda 
              Yurt-Kur Yönetim Kurulu'nda ''öğrenci temsilcisi.'' Sağır, kurul 
              üyelerini, ''Zengin öğrenci zaten yurtta kalmıyor. Eğer yurt ücretlerini 
              arttırırsak, dar gelirli öğrenci cemaat evlerine yönelir'' diyerek ikna 
              ettiğini belirtti. 
              Öğrencilerin en çok yurt ücretlerinden şikâyet ettiğini söyleyen Sağır, 
              sorularımızı şöyle yanıtladı: 
              -Yüzde 100' lük zammı, yüzde 25'e indirdiniz, bunu nasıl başardınız? 
              -Bu karar bana toplantıdan1 hafta önce geldi. Karanamede yüzde 100 ile 
              yüzde 25 arasında zam yapılacağı yazıyordu. Ama bu zam geçen yıl da böyle 
              gelmişti, sonra yüzde 100 zam yapılmıştı. Öğrenim kredilerimiz aylık 45 
              milyon lira olmak üzere 3 aylık 135 milyon lira. Yurt ücretleri ise, geçen 
              yıl aylık 12 milyon liraydı. Yüzde 100 zamla 24 milyon lira oldu. Bu sene 
              48 milyon lira düşünülüyordu. Yurt ücretleri 48 milyon lira olunca 
              kredinin öğrenciye hiçbir yararı olmayacaktı. Bir de sadece büyük şehirler 
              yok Türkiye'de, küçük şehirler de var. Küçük şehirlerde 3-4 arkadaş 
              toplanıp ev tutuyorlar, aylık 20-25 milyon liraya geliyor. Ben olsam evde 
              kalırım açıkçası. Hem zam sonrası öğrenciler cemaat evlerine gitmeye 
              başlayabilir. Buralarda her şey dahil 50 milyon liraya barınıyorlar. Senin 
              yurtlarda sadece yatağın var. Bu şekilde oldu, beni haklı buldular. Bari, 
              yüzde 50-75 arası olsun dediler. Ama çok bastırınca yüzde 25'i kabul etmek 
              zorunda kaldılar. 
              -Yurt-Kur Yönetim Kurulu'na nasıl seçildiniz? 
              -Yönetime aday olabilmek için alttan dersin olmaması lazım, disiplin 
              cezası falan olmamalı. Bana yurt müdürü teklif etti. İlk önce her yurtta 
              temsilci seçildi. Kendi yurdum olan Gazi Yurdu'nda ben seçildim. Müdürümün 
              teşvikiyle yurt çapındaki seçimlere de katıldım. Sonra Yurt-Yur Yönetim 
              Kurulu yine eleme yaptı, biz 4 aday kaldık. Yönetim kurulunda da 100 oyun 
              tümünü ben aldım. Böylece girmiş oldum Yurt-Kur'a. 
              -Sizi nasıl karşıladılar? 
              -Genel kurula seçildikten sonra doğrudan yönetim kurulu toplantısına 
              geçildi. İlk toplantımızı da seçimden hemen sonra yaptık. Başta bir 
              tanışma faslı oldu. Bana çok yakın davrandılar. Ben o içten ifadeyle 
              karşılaştıktan sonra hiçbir zorluk çekmedim. Orada öğrenci ve öğrencinin 
              hakkını savunan kişi olarak bulundum. Zaten bana otur yerini bil, sen 
              öğrencisin gibi bir tavır da sergilenmedi. 
              -200 bin üniversite öğrencisini temsil ediyorsunuz. Size gelen genel 
              şikâyetler neler? 
              - Bana gelen şikâyetler hep yurt ücretleriyle ilgili. Zaten yurtta 
              kalanların çoğu da fakir insanlar. Ben maddi sıkıntı içindeki öğrencilerin 
              sıkıntılarını dile getiriyorum. 
              Öğrenim kredisi 75 milyon 
              -Öğrenim kredilerine bir etkiniz oluyor mu? 
              -Son aldığımız kararla öğrenim kredisi, ocak ayından itibaren aylık 75 
              milyon liraya çıkacak. Böylece öğrenciler yurt ücretlerini ödedikten 
              sonra, 135 milyon liraları kalacak. 
              -Sizce öğrenciler üniversitelerde yeterince temsil edilebiliyor mu? 
              -Kredi Yurtlar Kurumu, bu yönden çok demokratik ve Türkiye'de de ilk. 
              Üniversitelere baktığımız zaman, yönetim kurulları öğrencilerle ilgili 
              karar alıyor ama kurulda öğrenci yok. Sonuçta bir olaya öğrenci farklı 
              bakar, öğretim üyesi farklı bakar. Bence çok yanlış. 
        
        
              Aslı Sağır, Kredi ve Yurtlar Kurumu'nu demokratik bulmakla beraber, 
              özellikle yurt ücretleri ve öğrenim kredilerinin arttırılması konularında 
              'çok bastırmak zorunda kaldığını' ifade ediyor. 
        
        
         Binalar, asfalt ve beton yollar depoladığı enerjinin büyük bölümünü 
              çevreye yayıyor 
              Kentler ısıyı hapsediyor 
              Antalya'da binaların bulunmadığı alanla açık bölge arasındaki sıcaklık 
              farkı 3 dereceye kadar ulaşıyor. Göçle birlikte artan ve kent yapılarını 
              bozan çarpık kentleşme iklimde etkili oluyor. Beton ve klima gibi dış 
              etkenler sıcaklık değerlerini değiştiriyor. 
              Binalar, beton ve asfalt yollar kent 
              merkezlerinde hava sıcaklığının artmasına yol açıyor. Çarpık yapılaşma 
              kısa mesafelerde bile ısı farkını arttırıyor. Akdeniz Üniversitesi'nde 
              çevre bilim uzmanı olarak görev yapan Huriye Oğuz , master tezinde 
              ''Antalya kentinde seçilmiş bazı mekânlarda rüzgâr hızı, nispi nem ve hava 
              sıcaklığı değişimlerinin belirlenerek kent ekolojisi bakımından 
              değerlendirilmesi'' konusunu ele aldı. Antalya'da 250 metrelik bir alanda 
              gerçekleştirilen ve bir yıl süren tez çalışmasında sıcaklık, nem ve rüzgâr 
              hızları ölçüldü. Çalışmanın yürütüldüğü alanla, binaların bulunmadığı açık 
              bölge arasındaki sıcaklık farkının 3 dereceye kadar ulaştığı tespit 
              edildi. Bu bilimsel çalışmaya dayalı olarak da Antalya kıyı bandı ile kent 
              merkezinin bittiği nokta olan Kepez bölgesi arasında 10 dereceye kadar 
              varan bir sıcaklık değişikliğinin her mevsimde yaşandığı tahmin ediliyor. 
              Göçle birlikte artan ve kent yapılarını bozan çarpık kentleşmenin de bölge 
              ikliminde etkili olduğunu ortaya koyan çalışmada, beton ve klima gibi dış 
              etkenlerin de sıcaklık değerlerini değiştirdiğine dikkat çekildi. 
              Asfalt ve betonun, depoladıkları enerjinin büyük bölümünü çevreye yayarak 
              sıcaklığı arttırdığını, bitki ve suyun ısının düşmesini sağladığını 
              belirten Oğuz, ''Antalya kent merkezindeki büyük boyutlara varan sıcaklık 
              değişimini önlemenin yolları bina ve şehir parkları arasında koridorlar 
              yaparak hava sirkülasyonunu canlandırmaktır'' dedi. Cadde konumu ve yeşil 
              alan yoğunluğuna göre sıcaklığın kısa mesafede büyük değişiklikler 
              gösterdiğine işaret eden Oğuz, Antalya kıyı bandında uzun yıllar 
              tartışmaya konu olan ''basamaklı yapılaşma'' nın kente rüzgâr girişini 
              sıfıra indireceğini savundu. 
        
               
        
        
