                           
             SANDIK LEKESİ
             Sema Kaygusuz
                   
                Öykü
                   
        Seda Hanım onları tereddütle alıp beni buyur etti. 
        "Senin için bugün yarın gelir diyordum, biliyorum başın kalabalık, gecikmene hiç kızmadım. Ama bu sarı güller, hay allah?"
        Sevindi mi, kırıldı mı anlamadım. O an için onun o acı kaybını bir hasta ziyareti gibi hafife aldığımı düşünmesini istemediğim için, dıdığının dıdısı bir tanıdık olarak, abartılı bir gösteriyle ona sarıldım. 
        "Başınız sağ olsun Seda Hanım, çok gençti Nazan, yazık oldu. "
        Samimi bir sıvazlamayla kendini kurtarıp gülleri nazikçe salondaki sehpaya bıraktı, ince kollarıyla ahşap merdiveni göstererek, beni üst kata Nazan'ın odasına çıkardı. Bu arada bu tozlu mahallede bir benjamin gibi duran evin büyüleyici renk uyumu aklımı karıştırdı. Benim için Nazan demek, Fransız danteline kemik rengi incilerle işlenmiş bir nişan elbisesi demekti. Oysa ki bu ev Nazan'ın maharetli terziliğini epeyi aşmıştı, geleneksel mobilyalarla, modern nesnelerin bir araya geldiği son derece kişilikli, sıcacık bir yerdi. Bu gizli iddiayı, bu durgun estetiği ne Nazan'ın ne de Seda Hanım'ın yüzünde görmüştüm. Evet, ben onların bir nişan elbiselik müşterisiydim ya, her kim olsa birinin yüzüne bakınca, baktığı kimsenin yaşadığı yeri biraz olsun görebilir. Onlara baktığımda böyle bir evi gözümde canlandırmamıştım. Cesaret isteyen koyu füme duvar renkleri, kolonlarda kontrast kırmızılar, el boyaması bordürler, tam yerine yakışmış ahşap işlemeli dev bir ayna... Evdeki tek eksiklik, bir eşyayı yerinden kaldırdığımız an büyük bir eksiklik yaşanacak olmasıydı herhalde. Ne  yeni bir şey eklenebilir ne de küçücük bir şeyden vazgeçilebilirdi. Sarı güller sehpanın üzerinde ne eğreti duruyordu öyle. 
        Nazan'ın odasına girdiğimizde küçük bir ürperti yaşadım, pencerenin hafif aralığından sızan sonbahar esintisi, dantel perdeyi tokatlayıp geri gitti. Beyaz ile zümrüt yeşilinin hakim olduğu bu genişçe odada şimdi yaşamayan bir kadının yatağına oturtulmak içime dokundu. Ben zorunlu geleneklerden ötürü bir konuktum yalnızca, bu ne davetkârlıktı böyle? Seda Hanım, yatağın yanındaki dairesel kolları olan el yapımı sandalyeye oturup derin bir iç çekti. O vakit gitmek istedim, gidemedim. Elini yatak örtüsünde gezdirerek konuştu. 
        "Gözümüzün önünde eridi gitti kadıncağız. Kırkına varmamıştı daha. Saçına bir tel ak düşmemişti. Edip'den boşanınca ne genel müdürler, bankacılar, yüksek bürokratlar düştü peşine, hiçbirine yüz vermedi. Biraz hayatımı yaşayacağım teyze, dedi yaşayamadan gitti. Elimiz kolumuz bağlanmıştı sanki. Kimse bilemedi hastalığını... " 
        Anladım ki çay servisi falan olmayacaktı, ayrıca ben hiç soru sormayacaktım. Tek hatam ceviz konsolun üzerinde, boy boy çerçevelere kilitlenmiş fotoğraflara bakmak oldu. 
        "O baştakini atölyenin ilk açıldığı gün çektirmiştik. Ne yaptı, ne etti açtı orayı  parasızlıkta, bir başına... Bir makineyle sabahtan akşama kadar yemeden içmeden çalışırdı. Saçlarını yıkamaya fırsat bulamazdı bazen. Paça kıvırmak, fermuar yenilemek, subay karılarına, öğretmenlere bir gecede etek dikmek... terziliğin bütün angaryalarını yaptı. Bir yıl bitmeden     butiğe geçti. Çok hırslıydı, çok. O hepimizin hayatını değiştirdi. Hepimizin... " 
        Nazan'ın, yorgunluğunu belli etmeyen o mağrur duruşuyla, geleceği önceden bilirmiş gibi bakan çakır gözleri, odanın içinde yayılınca beni bir ateş bastı. O aralık pencereden, oynaşan dantel perdeler falan, bir Uğultulu Tepeler'in fon müziği eksikti. Tam ortada oturup bacak bacak üstüne atmış, sanki sağ bacağını ha kaldırdı ha kaldıracak, o dik bakışlarıyla ne işin var bu yatakta, deyip bana kızacak. Ne işim vardı o yatakta ben de bilmiyordum ki, Seda Hanım ne diye o sıkıcı elbiseyi giymişti bugün, onun hevesli gevezeliği, bu fotoğraflar, bu çekmecelerin açılışı... ben gülleri verip kaçacaktım. 
        "O büyük siyah beyaz fotoğraftakiler de ablam, ben, Nazan. Daha küçüklüğünden belliydi, anası gibi güzel olacağı. Kız kısmetini anasından alırmış derler. Ne tuhaf, ablam da öldüğünde kırkını az geçmişti daha. Ama o öyle hastalıktan falan değil, kim bilebilirdi o koca gülüşlü kadının bir gün kendini asacağını... Nazan'ın sertliği biraz da anasız babasız   kalmasındandır aslında, o yeter ki istesin, ne yapar eder yaratırdı. Ablam öldüğünde, bana anne de, dedim bir türlü kabul etmedi. Ben hep onun ahmak Seda Teyze'si. oldum. Butikte işler ilerleyince bana da maaş vermeyi teklif etti. O butiğin böyle büyümesi için çok emek vermiştim, kızlara verdiği gibi bana da maaş verince biraz içim burkulmuştu. Kabul etmesine ettim ya, o konudaki dargınlığım hiç geçmedi. " 
        Seda Hanım son cümleyi kurar kurmaz, solgun yüzündeki ölüm sarkacının sallantısıyla, azıcık pişmanlık, birazcık da ferahlıkla, dudağını sağdan kıvırıp gülümsedi. 
        "Yıllar geçince sosyetenin tutulan terzisi oldu, sana da nişan giysisi dikmişti değil mi? "
        Dinleyici rolüme büyük bir sadakat göstererek başımı salladım. Seda Hanım, olan biteni öğrenmeye pek hevesli olmadığımı anlayınca çilli ellerini birbirine karıştırarak, ilgi çekici bir cümle düşünürken, elbisesinin yaka düğmelerine gitti parmakları. 
        "Biliyor musun bu üstümdeki, Nazan'ın diktiği son elbise. Aslında ben güzel bir bal sarısı istemiştim ama, o kahverengi olsun diye tutturdu. Hay aptal kafam... ta yıllar sonra anladım ki Nazan sarıya dokunamıyordu bile. Kimi müşteriler dore rengi kumaşlarla, sarı taftalarla gelirdi de, elim dolu yapamam, diye geri çevirirdi, pek anlam veremezdim. Parayı severdi çünkü. Hele biri sarı bir şey istesin, sana aslında şu daha iyi gider, diye hemen müşterinin fikrini değiştirirdi. Kızcağız elimde büyüdü bir gün bile dikkatimi çekmemişti. Kardeşi, Bahadır yani, onu benden çok daha iyi bilirdi. " 
        Aramızda duran beyaz komodinin çekmecesini açıp genç bir adamın fotoğrafını çıkardı. İçine bükülmüş köşelerini geriye çevirip uğraştı. Mezuniyet anısı, kepli bir fotoğraf.... O gençliğin görkemli heyecanına ters düşen kötümser bakışlar, evin en çok görülen yerinde sergilenmemiş bir surat, hiç iyi geceler öpücüğü almamış yanaklar, kız gibi ince kaşlar,kenetlenmiş, dokunaklı, kızgın bir dudak... 
        "Nazan, bir gün olsun yokluk yaşatmadı ona, arkadaşlarının arasında mahcup bırakmadı, üniversiteye girer girmez ona araba aldı, biraz hükmederdi Bahadır'a ama, o hiç sesini çıkarmazdı. Maşallah çok yetenekli bir iç mimar oldu. Nazan'a gelen sosyetik müşterilerin evlerini restore etti, kısa zâmanda çok para kazandı. Hatta Nazan'dan bile çok. İki kardeş ortak para koyup bu evi aldılar... " 
        Bu evde, yani o renkli boş evde genç bir adamın toz kaldırmadan yaşadığını da bilememiştim. Seda Hanım'ın içine kendisini koymadığı özet yaşam öyküsünde içinden sarı geçmeyen koca bir ev kalmış yalnızca. Seda Hanım, ince kollarını büyük bir sanatçıyı çağırır gibi iki yana açıp çocuksu bir coşkuyla bana Nazan'ın odasını takdim etti. 
        "Bu evin her bir köşesinde Bahadır'ın gözleri vardır, en çok Nazan'ın odasına özendi. İsmini bilmediğimiz çiçekler, el yapımı cam eşyalar, masif mobilyalar, ancak dergilerde gördüğümüz İtalyan mutfaklar... Bahadır birden yaşamımızı rüyaya çevirdi. Tabii asla sarı kullanmadı. Senin elinde sarı gülleri görünce ondan şaşırdım kaldım, darılmamışsındır inşallah. Bu eve sarı renk ilk kez seninle girdi. Şu odadaki zümrüt yeşilini bulmak için kaç ton farklı renk karıştırdı, duvardaki bordürleri görüyor musun onları tek tek eliyle çizdi Bahadır. Gece gündüz o deseni bulmakla uğraştı... " 
        İnanılmaz muntazam çizilmiş bordüre baktığım da, Bahadır'ın disiplin altına alınmış o asi dalgalanmasını algılamam güç olmadı. Dünyanın hiçbir yerinde açmayan bu çiçek, sanırım kardeşinden ablasına armağan edilmiş en güzel desendi. O çiçeğe baktım, baktım, baktım.... 
        "Ama taşınır taşınmaz hastalandı, bu odada uyuyunca sıkıntı basıyor içime, diyordu. Her zamanki şımarıklığıydı işte... "
        Yeşil hareli, turuncu yapraklı, yoncayı andıran bir çiçekti... 
        "Güneş üstüne doğmazdı Nazan'ın, sabahın köründe kalkar, dükkânı ilk o açardı. Ama sonra çıkamadı yataktan, öğlenlere kadar uyumaya başladı, ağzına tek lokma koymadı, günden güne eridi, üstünde bir tembellik, bir miskinlik, saçını taramıyor, makyaj yapmıyor, iyice dağıttı kızcağız. Kanserden tut aklımıza  neler  neler  geldi.  Çekaplar, emarlar, antidepresanlar hiçbiri işe yaramadı... " 
        Çiçeklerin ortasından fışkıran mor eşey saçakları dört bir yana bağırırcasına saçılıyordu. 
        "Bahadır, geceler boyu ayrılmadı ablasının başından, işini gücünü bırakıp ona baktı. Ellerini tuttu, saçlarını okşadı, o hallerini düşününce içime ateşler düşüyor. İki kardeşi yıllardır böylesi yakın görmemiştim. "
        Bahadır'ın çiçeğine baktım, baktım, baktım... O çiçeğin başını yana kırışını, bordürün kenarlarını süsleyen gri renkli çiğ damlalarını seyrettim. Bahadır'ın çiçeğine baktım baktım... İşim olduğunu söyleyerek apar topar kalktım. Renklerin öç aldığı o koca evden çıkıp can sıkıcı yokuşu tıkır tıkır tırmanırken, olanaksız çiçekteki mor eşeylerin uçlarına kondurulan belirsiz sarıları  gördüğümü  kimseye söylemedim. Söylemedim... 
         
        YÜLERZİK 
        Yülerziği bulmak istiyorsan ilk bakacağın yer ceviz ağaçlarının gölgesi olmalı. Onu kolayca tanıyabilmen için sana iki sır vereceğiz. Belki ikiyi geçer, belki sen onu gördüğün vakit, ondan bizim bilmediğimiz başka şeyleri de öğrenebilirsin. Olağanüstü güzellikte bir bitki hayal ediyorsan yanılmaktasın. Yülerzik adını duyan birçoğu ister istemez aynı hataya düşmektedir. Bazı adlar, içinden geçen seslerle süslenirler. Nakışlı bir bileziği, hüzünlü bir yüzü, bir dalı üleşen yaprakları çağrıştırsa da, yülerzik son derece sıradan bir bitkidir. Yola çıkmadan, onu bulmadan önce saflaşman gerekir. Ondan hiçbir şey beklememelisin, çünkü o senden hiçbir şey beklemeden öylece durmaktadır. Asal sayılar gibi `Durmak'.... Onlar tek yüzlüdür, alabildiğine sessiz görünse de parçalanamaz bir güce sahiptirler. Kimi zaman bir bitki gibi durmak gerekebilir, hayatın olanaklarını daha iyi fark edebilmek için. Bu karşılaşmanın sırrı, işte bu durmak ile gitmek arasındaki uzaklıktır. Sen gitmek üzeresin, yülerzik ise duruyor, seni beklemiyor, bunu sakın unutma... 
        Onu görünce değişeceksin. Usuna bir görüntü daha eklenecek. Bir tane daha yeşil bulacaksın. Onun varlığı sana bir nadirliği daha kanıtlayacak. Ama o, sen olsan da olmasan da değişmeye devam edecektir. Zamanı gelince bütün yeşillerin arasında yeşerecek, bütün sarıların içinde sararacaktır. Hani kadınlar bir bitkinin tüyünü, kökünü, yaprağını, kokusunu       anıştırır ya, bütün bunları bırakacaksın bir tarafa. Bitkilerle kadınların tek ortak noktası vardır, her ikisi de hiçbir zaman bildiğin gibi değildir. Yülerziği daha çok bir oğlan çocuğuna benzetebiliriz. Aksi, kıskanç, mızıkçı bir oğlana... O cılız gövdesinde, her ân kavga çıkaracak bir duruş vardır, beklenmedik bir odunsuluk. Yaprakları öteki bitkilere değmesin diye, dimdik kasılarak boyuna boyuna uzar. Mevsim ne kadar izin verirse, gücü ne kadar yükseğe yeterse... Öyle konuşkan bir bitki de sayılmaz aslında. Ondan morlu, kırmızılı gösterişli çiçekler bekleme sakın. O koca yapraklarına, incecik sert dalına rağmen, hani sivri biberin çiçekleri var ya, tıpkı onunki gibi beyaz beyaz çiçekler açar. Küçük, ağırbaşlı bu çiçeklerin göbeğinde açık yeşil küreler bulunmaktadır. Beyaz taç yapraklar kuruyup döküldükçe, küreler büyümeye koyulur. Güneş şımardıkça kürelerin rengi kırmızıya çalar. Burası çok önemli, onu bu halde gördüğün zaman çörekotuyla karıştırabilirsin. Tabii daha önce çörek otunu öğrenmişsen. Yülerzikten önce hiçbir şey görmemiş gibi davranmalısın. Yoksa sana ilk kızan çörekotu olacaktır. O iştah açan keskin kokusunu bundan böyle istesen de duyamazsın. İnançların o hantal rehaveti, o güvenli tatsızlığı yerine, kuşkunun huzursuzluğunu, kalp ağrısını yeğlemelisin. Yapacağın en iyi şey karşılaştığın bitkinin şeftali rengine dönmüş kürelerinden birini feda etmek olacaktır. Böylece ne çörekotuna ihanet etmiş, ne de yülerziğe fazla sadık kalmış olacaksın. Bitkiye dokunduğun an, küçük küre çıt diye  avcunun  içine düşüverir. Kırıp bakarsın, içinden minik siyah tohumlar çıkarsa bil ki o yülerziktir. Bundan böyle çörekotunu bir bakışta anlarsın. 
        Onu bulduğunda, kendini nasıl hissedersen, yülerziği öyle göreceksin. Olur a o anda kıvrak bir merak dolanıyorsa içinde, bitkiyi milim milim inceler, yaprakların kafesli dokularını fark edersin. Daha önce bir bitkiye böylesi yakından bakmadığın için hayıflanır, ondan bir yaprak koparır, çiğner, yeşil acısını korkmadan içine dökersin. Belki de o an, yülerziğin küçüklüğü, basitliği karşısında hayal kırıklığına uğrayacak, o güne dek verdiğin uğraşlar için yakınacak, kendini yapayalnız hissedeceksin. Bu elbette ki ürkülecek bir duygu, yüreğindeki burulmayla, yaşayacağın iç sıkıntısıyla, ortak dil kuramadığın yabancıların arasında pek yabani kalacaksın. Ne yazık ki elin yülerziğe varmaz, ha maydanoz ha yülerzik diye umutsuzluğa kapılırsın. Böyle bir durumda birinin seni yülerziğe takdim etmesine gereksinim duyarsın. O vakit yülerziğin yalnızca durduğunu, taa oraya onu bulmak için gittiği anımsamâlısın. Her şeyi duyabilirsin, kuşların çağıltısını, çoban otlarının     çıngırtısını, uzaktan gelen bir rüzgârın seslenişini, ceviz ağacının ağır rahiyasını duyumsarsın, oysa bu kalabalıktan bir an önce kurtulmalı, yülerzikten ötesini görmemelisin. Bazen bildiğin her şey ayağına öyle bir takılır ki... 
        Şimdi geldik keskin bir yol ayrımına. Uğura inanır mısın? O halde birçoklarının yaptığı gibi, küçük kıvılcımlı küreleri yülerzikten koparır, sağlam bir ipe dizer, aralarına çul-çaput bağlar, evin aydınlık bir köşesine nazarlık yaparsın. Yülerzik usturaya vurulmuş başıyla üzgün üzgün bakar sana. Bizim fikrimizi sorarsan, ki madem bu kadar dinledin, sana küçük bir şey anımsatmak isteriz; yaşam, yalnızca aklından geçenleri vaat eder, daha fazlasını değil... Onu, bir süre sonra varlığını unutacağın batıl bir nesneye dönüştürürsen eğer, evine bir konuk gelip de bu da neymiş? diye  sorana  kadar,  yülerziğin  izini  kaybedersin. Onun hakkında söyleyeceklerin bir iki cümleyi geçmez. Oysaki elinde ne varsa, sakıncaları hatta açmazları da olsa, onunla ilgili anlatacağın bir dolu şey olmalı. Elinde ne varsa, senin sözcüklerinle özgürlüklerine kavuşmalı. Evini işaretlerle, boncuklarla, ümitlerle, süslerle dolu bir toplama kampına çevirirsen, evin uğuru çoktan kaçmış sayılır. Odalarını yalnızca kendi sözcüklerinle döşemelisin, odalara girdiğinde, odalarını görmelisin. 
        İçinden bir nazarlık geçiyorsa ki senin bileceğin iş, yülerziği boncuk yaparsan, ona yazık edersin. 
        Bulduğun yülerzik su yeşili şıvgalarıyla, odunsu gövdesinin  hikmetli  duruşuyla  seni  irkiltebilir. Onunla başa çıkamayacağını düşünebilirsin. Bazen köküne kadar acı çekmek gerekebilir. Bitkiler tıpkı insan onuruna benzerler. Yalnız bir kez yerinden sökebilirsin. Gücün yeterse, onun canını almaya katlanabileceksen, köküne yakın yerinden sımsıkı tutup asılacaksın. Bir iki kez çekiştirip bırak, o sana hangi yönden daha rahat söküleceğini belli edecektir. 
        
        
        
