                       
        
        
                
             haber
                   
        Siirt Seçimleri Karmaşası... 
              YSK'nin yorumu, taşıdığı çelişkinin ötesinde, son zamanların moda 
              deyimiyle ''kişiye özgü bir yorum'', izlenimi uyandırmaktadır. Oysa, ancak 
              listedeki aday sayısında o ilin milletvekili sayısını karşılayamayacak 
              ölçüde boşalma olması halinde, partinin yeni aday belirlemesi söz konusu 
              olabilir. 
              Bilindiği üzere Yüksek Seçim Kurulu (YSK), 2 Aralık 2002 tarihinde Siirt 
              ilindeki seçimlerin iptaline karar vermiş ve bu karar 8 Aralık 2002 
              tarihli Resmi Gazete'de yayımlanmış bulunmaktadır. Kararda oy verme 
              gününün 9 Şubat 2003 olduğu belirtilmiştir. YSK 13 Aralık 2002 tarihli 
              RG'de yayımlanan 989 sayılı 2. kararının inceleme konumuz bakımından önem 
              taşıyan sonuçları şöyledir: 
              - Kararın sonuç bölümünün 2. maddesinde yenileme seçiminin 3 Kasım 2002 
              seçimlerinin devamı niteliği taşıdığı belirtilerek ''... Milletvekili 
              genel seçimine katılmış siyasi partilerin bu seçime de katılabilecekleri'' 
              ; 
              - 3. maddesinde ''Siyasi partilerin yeniden aday tespiti yapamayıp 
              3.11.2002 seçimi için belirlenen listelerle seçime gidebilecekleri, bu 
              adaylardan ölüm ve istifa gibi nedenlerle listede boşluk meydana 
              geldiğinde bunun ilgili siyasi parti tarafından önseçim dışındaki 
              usullerle doldurulabileceği'' ; 
              - 4. maddesinde ''3.11.2000 seçimine iştirak etmiş bağımsız adayların bu 
              seçime iştirak edebilecekleri, bunların... Yeniden adaylık başvurusu 
              yapmaları gerektiği ve seçime yeni bağımsız adayın katılmasının mümkün 
              bulunmadığı''; 
              - 6. maddesinde ise ''Siirt ili seçim çevresinde yapılacak seçim, yasada 
              belirtilen çevre barajının uygulanacağı bir araseçim olmayıp, iptal edilen 
              seçimin yenilenmesi ve tekrarından ibaret bulunduğundan, milletvekilliği 
              kazanımı da genel seçimdeki ülke barajına bağlı bulunmakla bu çevreden 
              milletvekili kazanma hakkına, ancak 3.11.2002 seçimlerinde yüzde 10 ülke 
              barajını geçmiş olan siyasi partilerin sahip olacakları..'' karara 
              bağlanmaktadır. 
              Çelişkiler 
              YSK'nin, Siirt'te yapılacak yeni seçimleri eskisinin devamı olarak kabul 
              etmesi bazı çelişkileri bünyesinde taşıyor. 
              1) Bir kere yüzde on barajı Siirt seçimlerinde de geçerli olacaksa, barajı 
              aşamayan partilerin bu seçime katılmalarına bir anlam vermek mümkün 
              değildir. Hukukun abesle iştigal etmemesi asıldır. Milletvekili Seçim 
              Kanunu'nun böylesine abes bir çelişkiyi içermesi ve milletvekili genel 
              seçimlerinde barajı geçemeyen partileri, Siirt'te yapılacak yeni seçimde 
              figüran olarak seçime sokma sonucunu doğurması kabul edilebilir bir yorum 
              değildir. Siirt'te yapılacak yeni seçimlerde yalnızca barajı geçen 
              partiler milletvekili çıkarabilecekse, seçimin de barajı geçen partiler ve 
              bağımsız aday arasında yapılması gerekir. 
              2) Bir başka çelişki, bir yandan seçime eski adaylarla gidileceği 
              belirtilirken diğer yandan istifa nedeniyle boşalma halinde yeni aday 
              belirlenebileceğinden söz edilmesidir. Şayet bu seçim eskisinin devamıysa, 
              boşalan adayın yerine listedeki daha alt sırada yer alan adayın geçmesi 
              gerekir. Nitekim MV Seçimi Kanunu'nun 25. maddesine göre, ''Aday 
              listelerinin kesinleştiği tarihten, oy verme günü saat 17.00'ye kadar ölüm 
              veya istifa nedeniyle aday listelerinde meydana gelecek eksilmeler, liste 
              tamamlanmasını gerektirmez. Ancak aday listelerinde yukarıdaki nedenlerle 
              boşalma olması halinde listedeki adaylar liste sırasına göre kaydırılmak 
              suretiyle boşalan yerler doldurulur.'' 
              Bu hükmün genel seçimin devamı niteliğinde olduğu belirtilen seçimde de 
              kıyasen uygulanması gerekir. 
              YSK'nin yorumu, taşıdığı çelişkinin ötesinde, son zamanların moda 
              deyimiyle ''kişiye özgü bir yorum'' , izlenimi uyandırmaktadır. Oysa, 
              ancak listedeki aday sayısında o ilin milletvekili sayısını 
              karşılayamayacak ölçüde boşalma olması halinde, partinin yeni aday 
              belirlemesi söz konusu olabilir. Ne var ki YSK'nin Siirt seçimlerini genel 
              seçimin bir devamı sayan mantığı içinde Recep Tayyip Erdoğan 'ın buradan 
              aday olması da mümkün değildir. Çünkü MV Seçim Kanunu'nun 16. maddesinin 
              5. fıkrasına göre: ''Bir kimse.. aynı seçim için birden fazla seçim 
              çevresinden aday olamaz, aday gösterilemez ve seçilemez...'' 
              3) YSK, MV Seçimi Kanunu'nun 33. maddesinin son fıkrasında ''bir seçim 
              çevresinde, seçimin iptaline karar verilmesi halinde, ülke genelinde 
              alınan oy yüzdesinin yeniden tespitine gerek'' bulunmadığını belirtiyor. 
              Kanaatimizce bu hüküm, iptal edilen seçimin dışında kalan iller bakımından 
              öngörülmüş bir hükümdür ve bu illerdeki seçim sonuçlarının, ilan edildiği 
              şekilde geçerliliğini koruyacağını ifade etmektedir. Maddenin açık sözü 
              başka bir anlam çıkarmaya elverişli değildir. Madde, seçimin iptal 
              edildiği çevrede yenilenecek olan seçimin oy yüzdesinin değil, ''ülke 
              genelinde alınan oy yüzdesinin yeniden tespitini gerektirmediğini 
              belirtmektedir. Başka bir deyişle bu madde, iptal nedeniyle yapılacak yeni 
              seçimde yüzde on barajın uygulanmasına engel değildir. 
              4) Nihayet 39 madde, iptal edilen seçimin bulunduğu çevrede yeniden seçim 
              yapılacağından söz etmekte ve bu seçimin 60 gün sonra yapılacağını 
              belirtmektedir. Bu seçim, eskisinin devamı niteliğinde olsaydı, 60 günlük 
              bir süreye ihtiyaç duyulmaması ve en kısa zamanda seçime gidilmesi 
              gerekirdi. Şu halde 60 günlük süre yeni bir seçimin yapılması için gerekli 
              prosedürün uygulanması ve hazırlıkların tamamlanmasını sağlamak için 
              öngörülmüş bir süredir. 
              Kaçırılan Fırsat: Bütün bunları bir arada değerlendirdiğimiz zaman, iptal 
              sonrası yapılması gereken seçimin eskisinin devamı niteliğinde olmadığı, 
              yeni bir seçim niteliği taşıdığı sonucuna varmak gerekmektedir. Bunun 
              sonucu ise seçime katılacak tüm partilerde yeniden belirlenecek adaylarla 
              seçim yapılması ve barajın, araseçimlere kıyasen 33. maddenin 1 fıkrasında 
              öngörüldüğü şekilde seçim yapılan çevredeki geçerli oyların yüzde 10'nu 
              olarak hesaplanmasıdır. Ancak burada sorun, MV Seçim Kanunu'nun söz ve 
              amacından çıkan bu yorumun anayasanın araseçimlere ilişkin 78. maddesinin 
              3. fıkrasındaki araseçimi sınırlayan sürelere aykırı olup olmadığı 
              noktasında düğümlenmektedir. Kanaatimizce bir seçim çevresinde seçimin 
              iptali üzerine 39. madde uyarınca ''yeniden seçim'' yapılacak olması, 
              araseçim olarak değerlendirilmemeli 'sui generis' (kendine özgü) nitelikte 
              istisnai bir seçim olarak kabul edilmelidir. Bu nitelemeye göre Siirt 
              seçimlerinde araseçim hükümlerinin kıyasen uygulanmasının anayasaya aykırı 
              düşmeyeceğini düşünüyorum. YSK'nin böyle bir yorum yapması, hukuksal 
              açıdan savunulabilir bir yorum olurdu. Ancak bu fırsat ne yazık ki 
              kaçırılmıştır. 
              Bu bağlamda Meclis'te kabul edilen ve Cumhurbaşkanı'nca geri çevrilen 
              anayasa değişikliğinin 78/3. maddesiyle ilgili olanına da değinmek 
              gerekiyor. Bu değişikliğe göre, bir ilin veya seçim çevresinin 
              milletvekilleri tümüyle boşaldığı takdirde TBMM kararı ile 90 günden 
              sonraki ilk pazar günü seçime gidilecektir. Bu değişikliğin MV Seçim 
              Kanunu'na yansıtılmasını sağlamak amacıyla da 67. maddenin son fıkrasının 
              ilk ara seçiminde geçerli olmamasına ilişkin bir de geçici madde kabul 
              edilmiştir. Bu düzenlemeler her ne kadar Cumhurbaşkanı'nın geri çevirme 
              gerekçesinde de belirttiği üzere ''kişiye özgü'' bir anayasa değişikliği 
              izlenimini vermekteyse de, bunun alternatifi, Recep Tayyip Erdoğan'ın, 
              YSK'nin yasayla bağdaşmayan çelişkili kararı uyarınca Siirt'ten 
              milletvekili olarak seçilmesi ya da MV Seçim Kanunu'nun 16. maddesinin 5. 
              fıkrasına göre: ''Bir kimse.. aynı seçim için birden fazla seçim 
              çevresinden aday olamaz, aday gösterilemez'' hükmü uyarınca adaylığının 
              yeniden reddedilmesidir. Bunlardan her ikisi de yukarıda benimsediğimiz 
              yoruma göre yasanın amacına aykırı düşmektedir. Bu çözümsüzlüğü aşmak, 
              ancak 78/3. maddede öngörülen anayasa değişikliği ile mümkün olabilir. Bu 
              nedenle Recep Tayyip Erdoğan'ın araseçimi yoluyla milletvekili olmasını 
              sağlayacak bir anayasa değişikliğine ''kişiye özgü'' olduğu gerekçesiyle 
              karşı çıkmak doğrusu içimden gelmemektedir. 
              Prof. Dr. Fazıl SAĞLAM 
        
        
        Erdoğan davasında yeniden bilirkişi atandı 
              Hazine de müdahil oldu 
              Erdoğan, haksız malvarlığı davasının bundan sonraki duruşmalarına 
              mazereti nedeniyle katılmayacak. 
              AKP Genel Başkanı Recep Tayyip Erdoğan , 
              ''haksız malvarlığı edindiği'' gerekçesiyle 5 yıl 10 ay hapsinin istendiği 
              davanın bundan sonraki duruşmalarına ''mazeretleri'' nedeniyle 
              katılmayacak. Hazine'nin de müdahil olduğu davada, bilirkişiler yeniden 
              Erdoğan'ın haksız malvarlığı edinip edinmediği konusunda rapor 
              hazırlayacak. Davayı izleyen CHP Genel Sekreter Yardımcısı Mehmet Sevigen 
              , ''Başbakan adayı olarak yurtdışına gideceksiniz, ülkenizi şikâyet 
              edeceksiniz, ama kendi davanıza gelmeyeceksiniz. Böyle siyaset adamı 
              olmaz'' dedi. 
              Ankara 7. Asliye Ceza Mahkemesi'ndeki davanın dünkü duruşmasına, 
              milletvekili seçilen Hayati Yazıcı ve Haluk İpek 'in yerine Erdoğan'ın 
              yeni avukatları ile Hazine avukatı katıldı. Yargıç İbrahim Kozan , Hazine 
              avukatı Serpil Dalokay 'ın ''müdahale dilekçesi'' sunduğunu belirtti. 
              Yargıç İbrahim Kozan, savcının da görüşü doğrultusunda, suçtan zarar görme 
              olasılığı bulunması nedeniyle Hazine'nin davaya müdahil edilmesine karar 
              verildiğini açıkladı. Erdoğan'ın duruşma günü Ankara'da olamayacağı 
              gerekçesiyle sunduğu mazeret dilekçesinin kabul edildiğini kaydeden Kozan, 
              bu nedenle ifadesinin daha önce alındığını anımsattı. 
              Dalokay, Erdoğan'ın suçlamaları reddettiğine dair savunmasını kabul 
              etmediklerini söyledi. Duruşmada söz alan Erdoğan'ın avukatlarından Ahmet 
              Erenoğlu , müvekkillerinin malvarlığıyla ilgili yeni bir bilirkişi raporu 
              hazırlanmasını istedi. Erenoğlu, ayrıca, Erdoğan'ın yurtiçindeki ve 
              yurtdışındaki yoğun programları nedeniyle bundan sonraki duruşmalardan 
              ''vareste'' tutulmasına karar verilmesini talep etti. Erenoğlu'nun talebi 
              doğrultusunda Erdoğan'ın bundan sonraki duruşmalardan vareste tutulmasına 
              karar veren Kozan, dosyanın 3 kişilik uzman bilirkişi heyetine 
              gönderilmesini de hükme bağladı. Yeni bilirkişinin Erdoğan'ın haksız 
              malvarlığı edininip edinmediği konusunda rapor hazırlamasına karar veren 
              mahkeme başkanı duruşmayı 21 Ocak'a erteledi. 
        
        
        Yargıtay'dan ilk işleri yandaş atama olan siyasilere uyarı niteliğinde 
              karar 
              Kadrolaşmaya hapis 
              Her seçim dönemi sonrasında kamu görevlilerinin büyük sıkıntı yaşamasına 
              neden olan siyasi kadrolaşma mahkeme engeline takıldı. Yargıtay, siyasi 
              amaçla bir memurun işine son veren ve yerine kendi yandaşlarını atayan 
              belediye başkanına verilen cezada indirim yapılamayacağına karar verdi. 
              Yargıtay Ceza Genel Kurulu, siyasi amaçla bir memurun işine 
              son vererek yerine kendi partilisini atayan belediye başkanına verilecek 
              cezanın arttırılacağını, hatta hakaret ettiği memurun başkana kürekle 
              saldırması durumunda dahi verilecek cezada ''tahrik'' indirimi 
              yapılamayacağını bildirdi. 
              Her seçim dönemi sonrasında Türkiye klasiği haline gelen olaylardan birisi 
              de 18 Nisan seçimleri sonrasında Nevşehir'in Acıgöl ilçesinde meydana 
              geldi. Belediye başkanı olan sanık, göreve gelir gelmez, zabıta memuru 
              olan şikâyetçiyi yalnızca geçmişte başka bir parti üyesi olduğu 
              gerekçesiyle çöp, taş toplama, duvar yapma, beton atma ve kanalizasyon 
              işlerinde çalıştırdı. Kendi döneminden önce masa başında çalışmış olan bu 
              eski zabıta memuru, çeşitli işlerde görevlendirilmesinden 6 ay sonra bir 
              karşılaşmalarında belediye başkanı kendisine hakaret edince kürekle 
              saldırdı. Bu olay üzerine tutanak düzenleten belediye başkanı yetkisi 
              olmadığı halde memuru işten kovdu, 2 hafta sonra da ''mazaretsiz işe 
              gelmediği'' ve bir siyasi partiye üyeliğinin sürdüğü gerekçesiyle encümen 
              kararıyla devlet memurluğu görevinin sona erdirilmesini sağladı. Memurun 
              açtığı dava sonucu idare mahkemesi, encümenin memurluktan çıkarma 
              yetkisinin bulunmadığını saptadı. 
              Bu aşamadan sonra şikâyet üzerine belediye başkanı hakkında ceza davası 
              açıldı ve Acıgöl Asliye Ceza Mahkemesi ''siyasi amaçla görevi kötüye 
              kullanmak'' tan sanık belediye başkanına, yasada öngörülen alt sınırdan 6 
              ay hapis cezası verdi. Bu cezada, ''siyasi amaç'' bulunduğu gerekçesiyle 
              önce cezayı arttıran mahkeme daha sonra da sanığın kürekle saldırıya 
              uğramasını ''tahrik'' unsuru sayarak cezanın dörtte birini indirdi ve altı 
              ay bir gün hapis cezası verdi. 
              Tahrik indirimi yok 
              Yerel savcı ve sanık avukatının, cezada artırım yapılmasının yasaya aykırı 
              olduğu düşüncesiyle yaptığı temyizi inceleyen Yargıtay 4. Ceza Dairesi 
              cezayı onayladığını bildirdi. Yargıtay Başsavcılığının bu karara itirazını 
              inceleyen Ceza Genel Kurulu'nun oybirliğiyle aldığı kararda, belediye 
              başkanının siyasi saikle hareket ettiği belirtilerek olayda haksız tahrik 
              indiriminin yapılamayacağı şöyle anlatıldı: ''Sanık, seçim döneminde 
              kendisine oy vermediğini düşündüğü müştekinin işine son vermek ve yerine 
              kendi siyasi görüşünde olanları işe almak amacıyla ona çeşitli baskı ve 
              yıldırma metotları uygulamış, müştekinin, davranışlara tepki göstermesi 
              üzerine de düzenlediği tutanakla, mevzuata aykırı olarak encümen kararıyla 
              memuriyetten çıkarılmasını sağlamıştır. Müştekinin belediye başkanına 
              karşı koyması, memuriyetten çıkarılma gerekçeleri arasında belirtilmiş ise 
              de kendi haksız hareketleriyle olaya neden olan sanığın tahrik 
              hükümlerinden yararlanmasına olanak bulunmamaktadır.'' 
        
        
        Mustafa Kemal'e acımasız saldırılar 
              Osmanlı'da basın özellikle Abdülhamit döneminden itibaren cepheleşmiş, bir 
              grup hararetli bir şekilde İttihat ve Terakki lehine yayın yaparken diğer 
              bir grup da hem ''Ulu Hakan'' Abdülhamit'i destekliyor hem de ona 
              jurnalcilik yapıyordu. Birinci Dünya Savaşı aynı zamanda İttihat ve 
              Terakki'nin de yenilgisi demekti. O nedenle İttihat ve Terakki aleyhtarı 
              basının, ne İzmir'in işgalinden ne de bağımsızlığın yitirilmesinden kedere 
              boğuldukları söylenemez. Onlar için İttihat ve Terakki'den kurtulmuş olmak 
              daha önemliydi. Düz mantıkla ''samanlık yandıysa sıçanlar da yandı ya!'' 
              diyorlardı. Nitekim, ulusal Kurtuluş mücadelesi vermek üzere Anadolu'da 
              harekete geçen Kuvayı Milliye'yi İttihat ve Terakki'nin bir uzantısı gibi 
              görme yanlışlığına düşmüşlerdir. 15 Mayıs sabahı saat 07.30'da Yunan işgal 
              kuvvetleri İzmir limanına çıktıklarında Hukuk-u Beşer Gazetesi sahibi 
              Hasan Tahsin Recep 'in Efzon alayının önünde giden bayraktarını vurması, 
              bağımsızlık mücadelesi için Anadolu'ya geçen Yunus Nadi gibi gazetecilerin 
              tavırları örnek olması bir yana, işgal kuvvetlerine biat etmedikleri için 
              sorumsuzlukla suçlanmışlardır. 
              Alaycı dille eleştiriler 
              O dönemde kurtuluş umudunu önce Amerika ardından da İngiltere'nin 
              himayesine sığınmakta bulan mütareke dönemi basınını da ikiye ayırmak 
              gerekiyor. Bir bölümü gerçekten o günkü koşullarda bir bağımsızlık 
              mücadelesinin başarıya ulaşamayacağına inanıyordu. Karşımızdaki gücün 
              büyüklüğünden ürktükleri için kolaycı çözümler öneriyorlardı. Buna karşı 
              çıkan Mustafa Kemal ve arkadaşlarının mücadelesini alaycı bir dille 
              eleştiriyorlardı. Ancak basın içinde bir başka grup var ki; onların 
              tavrını bu kategoriye sokmak saflık olur. Kendi küçücük çıkarlarını ülke 
              çıkarlarının üstünde tutan bu grup, düşmanla işbirliği yapacak kadar 
              alçalmışlardı. 
              Bunların başında Alemdar, Renin, Peyam-ı Sabah, Ümit, Türkçe İstanbul, 
              Açıksöz gazeteleri geliyordu. İzmir'de ise işgal kuvvetlerinin yayın 
              organı gibi çalışan gazeteler arasında önce Yunan kuvvetleri tarafından 
              basılıp çocuk yaştaki iki mürettibi parçalanan ''Köylü'' gazetesi, 
              ''Müsavat'' , ''Islahat'' öne çıkıyordu. Milli mücadelenin önderi Mustafa 
              Kemal, bir yandan askeri bir savaş verirken öte yandan yerli 
              işbirlikçilerle -ki bunların başında da basın- savaşmak zorunda kalmıştır. 
              Mustafa Kemal ve Kuvayı Milliye'ye karşı en acımasız saldırı yapan 
              yazarlar ise Ali Kemal, Refi Cevat Ulunay, Refik Halid, Mustafa Sabri, 
              Hafız İsmail 'di. 
        
        
              Yunan işgal kuvvetlerine kurşun sıkan Hasan Tahsin Recep, ismi bugün 
              saygıyla anılan yurtsever gazeteciler arasında yer alır. 
                
                    
        
        
