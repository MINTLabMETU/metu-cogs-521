                       
        
        
                
             haber
                   
        Tolga Çandar ve Seza Kırgız, 'Aşikâr' adlı ortak albümde İstanbul'un yüreğini 
        seslendirdiler 
        Yanına türkü almayı unutma 
        Tolga Çandar: Yoz yabancı kültürlerin etkisi altında kalmış olan Üçüncü Dünya 
        ülkeleri, kendi özkaynaklarından hareketle o kültürel dayatmaya, o kültür 
        bombardımanına karşı ayakta kalma savaşı veriyorlar. Amerika'nın emperyalist 
        yayılma politikaları yalnızca ekonomik reçetelerle gitmiyor ki. Aynı zamanda 
        destek olarak kültür paketleriyle gidiyor. 
        Seza Kırgız: Ruhi Su, operadan istifa ederek, bağlamayı omzuna alarak çok 
        çilesini çekti bu işin. Kendine özgü yaptı bu işi. Ruhi Su'yu geçmek mümkün 
        değil ama onun taklidini yapmamak lazım. Aslı varken niye taklidini dinlesinler? 
        O, büyük yüreklilikle çıkmış, "Ben memleketimin türkülerini söyleyeceğim" demiş, 
        istifa etmiş. 
        HATİCE TUNCER 
        Anadolu'nun dört bir yanında yakılmıştır da İstanbul'da türkü yakılmamış mıdır? 
        Yok mudur İstanbullunun türküsü? Bir Türk halk müziği sanatçısı ile bir opera 
        sanatçısı kültürlerin kesiştiği yerde, İstanbul'da buluştu. Adı neredeyse Ege 
        türküleriyle özdeşleşmiş olan Tolga Çandar ve türkülere gönül veren 
        operacılardan Seza Kırgız, ''Aşikâr'' adlı ortak albümde İstanbul'un yüreğini 
        seslendirdiler. 
        Tolga Çandar'ı, 1985 yılında Eftal Küçük, Erkan Oban, Bahadır Suda' yla birlikte 
        kurduğu Çağdaş Türkü grubuyla tanımıştık: ''New Song Movement dediğimiz yeni 
        şarkı, yeni türkü, çağdaş türkü.. Fransızlar 'nouvelle chanson' diyorlar. Güney 
        Amerika'da Inti Illimani gibi gruplar yapmışlar. Her yabancı yoz değil, ama 'yoz 
        yabancı' özellikle tiresiz söylüyorum. Yoz yabancı kültürlerin etkisi altında 
        kalmış olan Üçüncü Dünya ülkeleri, kendi öz kaynaklarından hareketle o kültürel 
        dayatmaya, o kültür bombardımanına karşı ayakta kalma savaşı veriyorlar. 
        Amerika'nın emperyalist yayılma politikaları yalnızca ekonomik reçetelerle 
        gitmiyor ki. Aynı zamanda destek olarak kültür paketleriyle gidiyor. O ikisi 
        birlikte zaten ciddi başarı kazanıyor.'' 
        Toroslar'ın güneşi 
        Şilili Inti İllimani grubunun yeni şarkı hareketinde önemli bir rolü var: 
        ''Aydınlar, 'nedir bizim öz müziğimiz' demişler, çıkmışlar And Dağları'nda 
        bulmuşlar. Sıcak memleket insanları olan İspanyollar, Şili'yi istila 
        ettiklerinde Şilililer And Dağları'nın tepelerine kaçmışlar. İstilacılar karlı 
        tepelere çıkamamışlar. Yerel kültür And Dağları'nda yaşamış. Onun için grubun 
        adı Inti Illimani, yani 'And Dağları'nın Güneşi' demek. Bizim de benzeştiğimiz 
        yerler var. Saraya karşı Anadolu isyanlarının büyük bölümü Pir Sultan , Sıvas, 
        hepsi saraya karşı Anadolu'nun başkaldırısıdır. Türkmenler Toroslar'a kaçmış. 
        Bugün Toroslar'ın tepelerinde buluyorsunuz Pir Sultan deyişlerini, türküleri. 
        'Toroslar'ın tepesinde ne işi var' diyorsunuz . Elmalı Dağları'ndan, Antalya 
        tepelerinden cumhuriyet dönemine kadar indirememişler. Cumhuriyetin ilk 
        yıllarında dahi düze indirememişler Toroslar'daki Yörükleri. İnmemişler, 
        korkmuşlar. Birilerinin de 'Toroslar'ın Güneşi' diye kurması gerek. Anlayışımız 
        gerçekten birbirine çok benziyor. Biz de o akımdan etkilenip yoz yabancı 
        kültürlerin bombardımanına karşı kendi özkaynaklarımızdan hareketle bu besteleri 
        yapmaya çalıştık. Geleneksel tarzımızı, önce kendi müziğimizi yakalamaya 
        çalıştık. Çağdaş Türk kültür ve sanatının yaratımına katkıda bulunmak son 
        hedefimizdir.'' 
        Zeybekler 
        Tolga Çandar'ın yaptığı 12 albüm arasında ''Türküleri Ege'nin'' albümünün yeri 
        ayrı: ''Koca bir zeybek kültüründen söz ediyoruz. Kuvayı Milliye döneminde 
        işgalci devletlere karşı savaşmış o delikanlıları anlatmıyoruz yalnızca. 
        2500-3000 yıllık Euripides 'in koskoca Bakhalar tragedyasındaki zeybeklerden, 
        onların müziklerinden söz ediyorum ben. Bugün hâlâ sokaklarda temellerinin 
        altından geçtiğimiz, o eski Anadolu uygarlıklarının bugüne miras bıraktığı 
        zeybeklerden söz ediyorum...Bakhai, zeybekis, kalparis, zeybekis, zeybetiko diye 
        sözcüklerden türeyerek geliyor. O yüzden Ege türküleri değil, Türküleri Ege'nin 
        diyorum.'' 
        'Aşikâr' albümünde, neredeyse yalnızca 10 Kasım'larda TRT'nin ''Atatürk'ün 
        sevdiği şarkılar'' programlarında dinleyebildiğimiz İstanbul ve Rumeli 
        havalarını buluyoruz. Albüme adını veren ''Aşikâr-Çıkayım Gideyim Urumeline'' 
        ilk kez yorumlanan bir türkü. 
        Tolga Çandar, üç yıldır Ankara'dan İstanbul'a gelip giderken birkaç İstanbul'la 
        karşılaşmış. İstanbul'un değişmeyen ya da değişip de artık çok da görülemeyen 
        eski havasını yakalamaya çalışmış. 
        Ah, eski İstanbul 
        Eskilerin ''Ah, eski İstanbul'' dediklerinin ne olduğunu aramış: ''Beyoğlu'nda 
        yürüyorsunuz, her bir kafenin önünden geçerken semah, diğerinden Doğu türküleri, 
        hoyratlar duyuyorsunuz. Anadolu tarafına geçiyorsunuz, orada da çok başka bir 
        hava var. Herkes kendi İstanbulu'nu kurmuş burada.'' 
        Çandar'ın dikkati çeken birkaç İstanbul'dan biri Osmanlı'nın son yıllarından 
        Cumhuriyet'in ilk yıllarına sarkan dönemin yaşam tarzı: ''O dönemde halkların 
        birbirleriyle etkileşerek ortaya çıkmış olan türküleri var. O türküler aynı 
        zamanda İzmir'in aynı dönemdeki türkülerine de benziyor. İzmir'de de aynı hava 
        var. Kaynaşmış, ortaya bu topraklara özgü bir şey çıkmış. Birazcık da 
        İstanbul'un o dönemki eğlence müziği havasını yansıtan bir müzik doğrusu. Sadece 
        müzikte de değil, sanatın diğer alanlarında da halkların birbirleriyle 
        etkileşerek birlikte oluşturdukları bir sanat. Melez kültürlerin, birbirlerini 
        çoğaltarak, birbirlerinin güzel yanlarını ortaya çıkartarak, ama elitizme 
        düşmeden oluşturdukları müzik tarzı olağanüstü güzel ,zengin bir tarzdır.'' 
        Eğilmez başın gibi 
        Seza Kırgız'ın seslendirdiği ''Altın tasta gül kuruttum amman Ali'm'' bir Hatay 
        türküsü olmasına karşın İstanbul'un o dönemdeki müzik yapısına uygunluğuyla 
        Çandar'ın söz ettiği etkileşime güzel bir örnek. 
        Tolga Çandar, o göklere kadar uzayıp gidecekmiş gibi gelen sesiyle sözlerini 
        Ömer Bedrettin Uşaklıgil' in yazdığı Efem türküsünü yorumlarken ilkokul 
        günlerine gidiyoruz. Öğretmenimiz ''Eğilmez başın gibi/Gökler bulutlu efem'' 
        sözlerindeki yüceltmeyi, ''Oyna yansın cepkenin'' derken simlerde yansıyan güneş 
        ışınlarını nasıl da uzun uzun anlatmıştı. Efem türküsü çalınırken kimin içinden 
        kollarını kaldırıp, yere iki diz vurmak isteği geçmez ki. Çandar, İstanbul ve 
        Rumeli havalarının arasına neden Ege türküleri koymuştu: ''Ege'siz olur mu? 
        'Karaova Düğünü' nü de koyduk Ege'den. Zeybek tarzının hem ritmiyle, hem çalış 
        şekliyle, hem icra tarzıyla İstanbul müzisyenlerine çok etkisi var. Doğu 
        türkülerinde de Ege'ye benzeyenler vardır.'' 
        Aşk derdinden doktora düşen âşığın şarkısını Seza Kırgız'dan dinliyoruz: ''Aman 
        doktor canım doktor derdime bir çare...'' Ankara Devlet Operası sanatçılarından 
        olan Kırgız, bugüne kadar üç solo türkü albümü yaptı: ''Operadaysanız, yanında 
        başka bir şeyi çok fazla kaldırmıyor. Türkülerle de şöylesine ilgilenmek 
        yetmiyor. İyi bir opera şarkıcısı olmak için kendi kendime sözüm vardı. Aklımı 
        fikrimi ses telleriyle bozacak kadar uğraştım. Eğer operacıysanız operada, hangi 
        dalda olursa olsun önce insanın sesinin olması lazım. Onun üstüne gelen duygu o 
        sesi güzelleştirir. Solo albümlerimde bir parça opera sanatçısı olduğum fazla 
        biçimde hissediliyor. Yavaş yavaş ben de öğrendim. Türkülerin çoğu, duygu 
        ağırlıklı. Operadaki gibi ses göstermedim Aşikâr albümünde.'' 
        Ruhi Su 
        Türkü söyleyen operacıyla sohbette sözün büyük usta Ruhi Su' ya varması 
        kaçınılmaz: ''Operadan istifa ederek, bağlamayı omuzuna alarak çok çilesini 
        çekti bu işin. Ruhi Su kendine özgü yaptı bu işi. Ruhi Su'yu geçmek mümkün 
        değil, ama onun taklidini yapmamak lazım. Aslı varken niye taklidini 
        dinlesinler. O, büyük yüreklilikle çıkmış, 'Ben memleketimin türkülerini 
        söyleyeceğim' demiş, istifa etmiş.'' 
        Tolga Çandar, sohbete yeniden katılıyor: ''Eğer bugün Seza Kırgız gibi opera 
        eğitimi almış insanlar Türk halk müziğine bu şekilde yöneliyorlarsa, bu bizim 
        yıllardır verdiğimiz kavganın küçük küçük sonuçlarını almaya başladığımızın 
        birer göstergesidir.'' 
        Çandar, Türk halk müziğinin öneminin artık Batı'da da anlaşıldığına değiniyor: 
        ''Eskiden bağlamayı ya da kendi türkülerimizi Avrupa'da herhangi bir yerde 
        görmek mümkün değildi. Bugün İstanbul Festivali'ne gelen müzisyenler Chick Corea 
        da dahil olmak üzere, Türk halk müziği, Türk sanat müziği repertuvarlarının 
        fotokopisini çektirip çektirip götürüyorlar.'' 
        Çandar, anılarından söz ederken eskiden bağlamanın küçümsendiğini, genç kızların 
        bağlama taşıyan erkeklerle gezmek istemediğini anlatıyor. Ama uzaklara 
        gidildiğinde bağlama baş tacı oluyor: ''Bir arkadaşım vardı. Doğrusu halk 
        müziğinden hiç hoşlanmaz, bağlamanın adını bile etmezdi. Sonra yurtdışına gitti. 
        Onu ziyarete gittiğimde bağlamamı getirip getirmediğimi sordu. 'Hayrola' dedim. 
        Anadolu'dan bir ses duymak istiyormuş. Eğer bir gün uzaklara giderseniz yanınıza 
        türkü almayı unutmayın. Mutlaka lazım olacak.'' 
        
        
        Koşun Yiğitler Amerikan İmdadına!.. 
              ABD'ye niçin üs vermemeliyiz ve de savaşa katılmamalıyız!.. 
              Atatürk, ''Millet hayatı tehlikeye düşmedikçe, savaş bir cinayettir'' 
              dediği için... 
              Askerlerimiz Irak'ta canlarını yitirirlerse (tıpkı Kore'de olduğu gibi), 
              şehit bile sayılamayacağı için. Çünkü yüksek bir ülkü uğruna savaşırken 
              ölenlere şehit denir. Onlar orada yaşamlarını yüce bir ülke için değil, 
              ABD'nin çıkarları için yitirecekler. Biz de onlara burada çok görkemli 
              cenaze töreni düzenleyeceğiz. 
              Bazı Amerikan uşakları, ABD ve Türkiye'nin NATO üyesi olmalarından 
              dolayı ABD'ye destek vermemiz gerektiğini yumurtluyorlar. Kocaman bir 
              yanlıştır bu çünkü NATO'ya bir saldırı söz konusu olmadığı için böyle bir 
              yükümlülüğümüz de yoktur!.. 
              O ABD. Kıbrıs Harekâtı nedeniyle bize yıllarca silah ambargosu 
              uygulamıştı. Bu yaptığı büyük bir haksızlıktı. Çünkü biz Kıbrıs'a 
              uluslararası antlaşmalara dayanarak çıkmıştık. ABD ise, hiçbir antlaşmaya 
              dayanmadan Irak'ı işgale hazırlanıyor. Daha önce Panama'ya saldırdığı için 
              ABD, saldırı dolayısıyla BM'den kınama cezası almıştı. Ancak Türkiye bu 
              karara katılmamıştı. Çünkü dışişleri bakanı o dönemde büyük devlet adamı 
              (!) Mesut Yılmaz 'dı. Şimdi biz de o silah ambargosuna karşılık, ABD'ye 
              destek vermeyerek onurlu bir dış siyaset davranışı göstermeliyiz. 
              **''War is good for American economy'' . Bu başlığı 1969-70 yıllarında 
              ABD'de görevliyken bir Amerikan gazetesinde görmüştüm. Evet, Amerikan 
              ekonomisi için savaş gerekliymiş. Ama binlerce insan ölecekmiş, önemli mi? 
              Önemli olan ABD ekonomisinin güçlü olması, silah tüccarlarının çok çok 
              para kazanması!.. 
              Unutulmasın ki İkinci Dünya Savaşı öncesi, ilk kez ''Heil Hitler!'' diyen 
              ünlü Alman sanayici Krupp 'tur. Bu cani, savaşın başlaması ve uzn sürmesi 
              için büyük çaba göstermiştir. Savaş sayesinde çok sayıda araç gereç ve 
              silah satarak çok para kazanmıştır. 
              Ya işte böyle... ''Koşun yiğitler Amerikan imdadına!'' Dilerim 
              koşturmazlar yiğitlerimizi. 
        
        
         'Bursa Söylevi' Yok Sayılmak İstenmişti... 
              Yıllarca elden ele dilden dile dolaşan Bursa Söylevi gazeteci Rıza Ruşen 
              Yücer'in 1947 yılında yayımladığı ''Atatürk'e Ait Bir Kaç Fıkra ve 
              Hatıra'' adlı yapıtında yer aldı. Demokrat Parti'nin 1949 İzmir İl 
              Kongresi'nde okunan ve gazetelerde yayımlanan Atatürk'ün bu konuşması 1958 
              yılında Ulus gazetesinde çıkınca hakkında dava açıldı. 
              1 Şubat 1933 günü (yetmiş yıl önce bugün) bir grup yobaz, Türkçe ezanı 
              bahane ederek Bursa'da başkaldırmaya çalıştı. Önce İl Vakıf Müdürü ile 
              görüşen gericiler vilayete yürüdü. Toplu halde vilayet kapısında yemekte 
              olan valiyi beklemeye başladı. Olay telgrafla Ankara'ya iletildi: 
              ''Bursa'da irtica var!'' 
              Bu sırada Anadolu gezisinde olan Atatürk olayı Ege'de duydu. Gezi 
              pogramını değiştirdi ve Bursa'ya doğru yola çıktı. Türkiye Cumhuriyeti ve 
              devrimlerinin korunması için canını veren Kubilay olayı ile gericilik 
              konusunda çok duyarlılaşan Atatürk, tren makinistine ''Daha çabuk'' diye 
              buyurdu. Gün doğmadan trenden indi ve Bilecik'ten otomobille yola düştü. 
              Atatürk sabah Bursa'ya vardı. Yetkililerden bilgi aldı. Olayı soruşturmaya 
              başladı. 
              İncelemelerini tamamlayan Atatürk'e Bursa'dan ayrılmadan önce Çekirge 
              Köşkü'nde onuruna bir yemek verildi. 
              Aralarında gazeteci Rıza Ruşen Yücer ile Musa Ataş 'ın da yer aldığı 13-14 
              kişinin bulunduğu yemek sırasında Atatürk'e ''Bursa Gençliği bu olayı 
              hemen bastıracaktı, ama zabıta ve adliyeye olan güveninden ötürü...'' diye 
              bir açıklama yapılınca Atatürk: 
              ''Bursa gençliği ne demek, ülkede parça parça, yer yer gençlik yoktur, 
              sadece ve toplu olarak Türk gençliği vardır. Türk gençliği devrimlerin ve 
              rejimin sahibi ve bekçisidir. Bunların gereğine, doğruluğuna herkesten çok 
              inanmıştır, rejimi ve devrimleri benimsemiştir. Bunları zayıf düşürecek en 
              küçük ya da en büyük bir kıpırtı ve bir hareket duydu mu 'Bu ülkenin 
              polisi vardır, jandarması vardır, ordusu vardır, adliyesi vardır' 
              demeyecektir. Hemen müdahale edecektir.. elle, taşla, sopayla ve silahla, 
              nesi varsa onunla kendi eserini koruyacaktır. Polis gelecektir, asıl 
              suçluları bırakıp suçlu diye onu yakalayacaktır. Genç 'Polis henüz 
              devrimin ve cumhuriyetin polisi değildir' diye düşünecek, ama asla 
              yalvarmayacaktır. Mahkeme onu mahkûm edecektir. Yine düşünecek: 'Demek 
              adliyeyi de ıslah etmek, rejime göre düzenlemek gerek...' Onu hapse 
              atacaklar. Yasal yoldan itirazlarını yapmakla birlikte bana, İsmet Paşa'ya 
              telgraflar yağdırıp haklı ve suçsuz olduğu için salıverilmesine 
              çalışılmasını, kayırılmasını istemeyecek... 
              Diyecek ki: 'Ben inancımın ve kanımın gereğini yaptım. Müdahalemde ve 
              hareketimde haklıyım. Eğer buraya haksız olarak gelmişsem bu haksızlığı 
              yaratan nedenleri ve etmenleri düzeltmek de benim görevimdir.' İşte benim 
              anladığım Türk Genci ve Türk Gençliği'' dedi. 
              Yıllarca elden ele dilden dile dolaşan Bursa Söylevi gazeteci Rıza Ruşen 
              Yücer'in 1947 yılında yayımladığı ''Atatürk'e Ait Bir Kaç Fıkra ve 
              Hatıra'' adlı yapıtında yer aldı. Demokrat Parti'nin 1949 İzmir İl 
              Kongresi'nde okunan ve gazetelerde yayımlanan Atatürk'ün bu konuşması 1958 
              yılında Ulus gazetesinde çıkınca hakkında dava açıldı. Ve bu konuşmanın 
              Atatürk'e ait olmadığı, Stalin ya da Lenin 'in sözü olduğu karalamaları 
              başladı. 
              Bu tartışmalara son noktayı Türk Devrim Tarihi Enstitüsü Müdürü Prof. Dr. 
              Afet İnan koydu. Bu konuşmaya tanık olan ikinci gazeteci Musa Ataş' tan 
              ilginç notları dönemin Milli Eğitim Bakanı İbrahim Öktem 'e TBMM'de 
              Senato'da bir soruya yanıt olarak sunulmak üzere gönderdi. 
              Notlarda Musa Ataş, meslektaşı Rıza Ruşen Yücer'in yazdıklarının doğru 
              olduğunu söyledi. Atatürk'ün o gün başka konuşmalar da yaptığını ekledi. 
              Belediye Meclisi salonunda gençliğe Atatürk ''Bu olay önemli, eylemsel bir 
              hareket değildir. İrtica içeriği de yoktur. Fakat size şunu bildireyim ki, 
              ünlü Menemen olayı, devrimlerimize karşı yöneltilen bir hareketi önleyecek 
              Türk gencinin var olduğunu göstermiştir. Kubilay, genç ve idealist bir 
              yedek subay, kendisini bu uğurda feda etmişti. Onu örnek alın. Herhangi 
              bir irtica hareketi olursa bunun karşısında daima siz bulunacaksınız. 
              Çünkü devrimlerimizi ve Türkiye Cumhuriyeti'ni size emanet ettim. Hangi 
              şartlar altında olursa olsun hiçbir devlet gücüne dahi dayanmadan bunları 
              siz koruyacaksınız. Alacağınız güç bütün ulusundur. Böyle hareketlerde 
              sizi pervasızca dahi olsun bunların karşısında görmek Türk ulusunun da en 
              büyük inancıdır'' diye seslendi. 
              Bursa Çelik Palas'ta yemekte ''Devletin jandarması vardır, adliyesi 
              vardır, polisi vardır. Fakat yalnız buna güvenerek pasif kalınmaması 
              gerekir. Böyle hareketler karşısında her zaman gençleri önde görmek 
              isterim. Gençlik, devrimlerimizin bekçisidir'' dedi. 
              Gazetecilere de şu demeci verdi: ''Bursa'ya geldim, olay hakkında 
              ilgililerden bilgi aldım. Gerçekte olayın fazla bir önemi yoktur. Cahil 
              gericiler herhalde Cumhuriyet adliyesinin pençesinden 
              kurtulamayacaklardır. Olaya dikkatimizi özellikle çevirmemizin nedeni, 
              dini siyasete ve herhangi bir kışkırtmaya vesile yapacaklara asla hoşgörü 
              göstermeyeceğimizin bir daha anlaşılmasıdır. Sorunun özü din değil, 
              dil'dir. Kesinlikle bilinmelidir ki Türk ulusunun ulusal dili ve ulusal 
              benliği tüm yaşantısında temel kalacak ve hizmetinde olacaktır.'' Resmi 
              kayıtlara da bu demeç geçti. 
              Büyük Söylevi 'nin sonunda her konuşmasında ulusu, devrimlerini ve 
              cumhuriyeti gençliğe emanet ettiğini vurgulayan Atatürk'ün Bursa Söylevi 
              olarak belleklere yerleşen konuşması 24 Ekim 1966 tarihinde Türk Tarih 
              Kurumu tarafından da onaylandı. Bu arada Bursa Söylevi' ni söyledikleri 
              için 9'u Mersin Anamur'dan olmak üzere 16 öğretmen görevden alındı. 
              Bunların hakkını savnumak da Atatürk'ün devrimlerinin yılmaz bekçisi olan 
              bir gence Prof. Bahri Savcı 'ya düştü. 
              Yaşar ÖZTÜRK Silifke 
        
        
        
        
