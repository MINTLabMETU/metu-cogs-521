                       
        
        
                
             haber
                   
        ENKAZLAR RADARLA TARANACAK 
              TÜBİTAK-MAM hayat kurtaracak 
              Türkiye Bilimsel ve Teknik Araştırma Kurumu (TÜBİTAK) 
              Marmara Araştırma Merkezi (MAM) doğal afetlerde binlerce hayat 
              kurtarabilecek bir projeye imza attı. TÜBİTAK-MAM, enkaz altında kalmış 
              canlıların belirlenip kurtarılmasında kullanabilmek üzere dizayn edip 
              ürettiği kurtarma ve güvenlik radarı prototipi için girişimci arıyor. 
              Dizayn edilen sistem, hassasiyeti ayarlanarak bir yerde sıkışmış ve 
              hareket edemeyen canlının nefes alış verişini dahi algılayabiliyor. 
              Çatlakları da belirliyor 
              Güvenlik amaçlı da kullanılabilen sistem, duvar arkasında hangi kişilerin 
              olduğunu belirleyebiliyor. Mikrodalga tahribatsız muayene tomografi 
              prototipi ile beton gibi malzemelerde bulunan hataları tahribatsız olarak 
              test edebilen sistem, hem test edilen malzemelerin içinde bulunan farklı 
              cisimlerin hem de malzemedeki çatlak, boşluk gibi hataların 
              görüntülenmesini de sağlıyor. Yüzeyaltı tomografi sistemi prototipi ile de 
              iki boyutlu bir tarayıcıyla çalışarak, yeraltındaki su borusu, kablo gibi 
              gözle görülmesi mümkün olmayan cisimlerin, tahribatsız olarak kesit 
              görüntülerini belirleyebiliyor. 
              Diğer çalışmalar 
              MAM'ın geliştirdiği çok sayıda ürün arasına yenileri katıldı. Yeni ürünler 
              arasında, zırh ve aşınmaya dayanıklı plakalar, radyasyon muhafazaları, 
              elektronik ve manyetik seramikler de yer alıyor. MAM daha önce de 
              oksidasyona dayanıklı kızartmalık yağ, vitamin ve minerallerce 
              zenginleştirilmiş gıdalar, çözünebilir hızlı çay gibi ürünleri hayata 
              geçirmişti. 
        
        
              KALEM 
              METİN ERKSAN 
              İki Yazı 
              19 Haziran 2001'de ''Beşik, Tabut, Seçim Sandığı'' , 24 Eylül 2002'de 
              ''Seçim Sandığı, Geçim Sandığı'' başlıklı iki yazım bu köşemde yayımlandı. 
              3 Kasım 2002'de seçimler yapıldı. Seçim sonrası bu iki yazımın kimi 
              bölümlerini okuyucularıma anımsatmak istedim. 
              Birinci yazımdaki kimi bölümler şunlardır: 
              ''Beşik doğan insan, tabut ölen insan için gerekli araçtır. Seçim/Sandığı; 
              doğum ve ölüm arasında süre içinde insanların; kendilerini yönetecek, 
              toplumu yönetecek insanları, yasaları, koşulları, ilkeleri, yaşamı, ölümü, 
              sevinci, kederi, acıyı, tatlıyı, zenginliği, fakirliği seçmek için 
              kullandıkları bir araçtır. Beşik ve tabut içine insanlar kendi istek ve 
              iradeleri ile girmezler. İnsanlar Seçim/Sandığı içine kendi istek ve 
              iradeleri ile girerler.'' Acaba? 
              ''Doğan insan beşiği, ölen insan tabutu algılayamaz. Yaşayan insan 
              Seçim/Sandığını algılar. Beşik ve tabutun insan yaşamı içinde önemi 
              yoktur. Seçim/Sandığı insan yaşamının önemli bir varlığıdır. Seçim/Sandığı 
              içine atılan reylerin sayısının belirlediği sonuç, birey olarak insanın 
              nesnel ve öznel kişiliğinin ve insanın içinde yaşadığı toplumun; siyasal, 
              toplumsal, ekonomik, tarihsel, hukuksal, kültürel, sağlıksal, çevresel, 
              teknolojik yapısını saptar. İnsan seçim sandığına canıyla ve malıyla 
              bağlıdır.'' 
              ''Dünya var olduğundan bu yana, insanlar zenginler ve fakirler olarak iki 
              bölüme ayrılır. Zengin ve fakir insanlar Seçim/Sandığı içinde buluşur. 
              Buluşur da ne olur. Sandığa zengin giren insan sandıktan zengin çıkar. 
              Sandığa fakir giren insan sandıktan fakir çıkar. Ancak çok ince ayar yapan 
              siyaset cambazları Seçim/Sandığından zengin çıkar.'' 
              ''Seçim/Sandığı siyasal bir sistem olan 'demokrasi' yönetiminin 
              'yaratığıdır'. Bu yaratık sürekli insan eti yer. Bu yaratık insan etiyle 
              beslenir. Bu yaratık insan etine doymaz. Seçim/Sandığı beş yılda bir umut 
              dağıtır. Seçim/Sandığı beş uzun yıl umut tüketir. Seçim/Sandığı demokrasi 
              denilen sihir/büyü/göz boyama sanatı yapılırken kullanılan tahta bir 
              sandıktır. Seçim/Sandığı; bir sihirbaz, bir büyücü, bir göz boyayıcısı 
              olan siyaset cambazlarının kullandığı bir sihir/büyü/göz boyama 
              sandığıdır. Seçim/Sandığından ancak sihir/büyü/göz boyama çıkar.'' 
              ''Adı Seçim/Sandığı olan 'yaratığı' oluşturan 'demokrasi' olgusu ve 
              kavramı, demokrat görünümündeki, demokrasi düşmanlarının elinde bir 
              oyuncak gibi kullanılmaktadır. Günün yirmidört saati 'demokrasi' sözcüğünü 
              ağızlarından düşürmeyen; kişiler, kurumlar, topluluklar şunlardır'' : 
              ''Şeriat yandaşları, kara yobazlar, din tüccarları, laiklik karşıtları, 
              İslamla ilgisi olmayan din sahtekârları, siyasal İslamcılar, bilimsel 
              bilgi düşmanları, bölücüler, etnik ayrımcılar, teröristler, Türkiye 
              Cumhuriyeti Devleti düşmanları, Atatürk düşmanları, Türk ordusu 
              düşmanları'' . 
              İkinci yazımdaki kimi bölümler şunlardır: 
              ''Seçim/Sandığı; 70 milyonluk büyük bir devletin, ulusun, ülkenin; yasama, 
              yargı, yürütme erkleriyle, askeri gücü ve ordusuyla, siyasal, toplumsal, 
              ekonomik, tarihsel, hukuksal, düşünsel, kültürel, sanatsal, çevresel, 
              teknolojik yapısı ve yaşamıyla, geleceği ve geçmişiyle yüzde yüz 
              bağlantılıdır.'' 
              ''Geçim/Sandığı ancak 550 kişilik küçük bir azınlığın her ay devletten 
              alacağı maaşlar, ücretler, yolluklar, çeşitli ödenekler, kira ödemeden 
              oturulan kışlık lojmanlar, kira ödemeden oturulan yazlık lojmanlar, her 
              türlü ucuz ve pahalı yurtiçi ve yurtdışı sağlık giderlerinin devletçe 
              ödenmesi, yüksek sekreter maaşları, yüksek danışman maaşları, ücret 
              ödemeden yapılan sınırsız telefon konuşması, makam otomobilleri, resmi ve 
              özel yerlerdeki kimi yiyecek ve yatacak giderleri, her türlü ulaştırma 
              gideri indirimleri, ömür boyu ve aile boyu çok kıyak emeklilik hakları, 
              çok boyutlu kişisel maddi ve manevi çıkarlar, hiçbir zaman oturulmayan 
              geyik derisi turuncu renkli koltuklar ile iç içe bağlantılıdır.'' 
              ''Seçim/Sandığı 70 milyonluk bir çoğunluğun geleceğini ve geçmişini 
              ilgilendirir ve saptar. Geçim/Sandığı 550 kişilik bir azınlığın geleceğini 
              ve geçmişini ilgilendirir ve saptar. Seçim/Sandığı'nın içinde 70 milyonluk 
              bir çoğunluk vardır. Geçim/Sandığı'nın içinde 550 kişilik bir azınlık 
              vardır.'' 
              ''Adına demokrasi denilen bir düşünce ve yönetim, sihirli ve büyülü bir el 
              çabukluğu ile Seçim/Sandığı'nı ve Geçim/Sandığı'nı bir sandık haline 
              getirmiş ve birleştirmiştir.'' 
              Şimdilik bu kadar. 
        
        
              12 Mart'a Göre Sol ve Sağ... 
              Ozaman sol düşünceye karşı amansız bir uygulama başladı. Sağ, gerek 
              hükümet içinde ve gerekse hükümet dışında ve yine siyasilerin bilgisi 
              içinde hukuk dışı yöntemlerle örgütlendi. Sol da yasal olmayan yöntemlere 
              başvurdu. Sola karşı amansız bir baskı ve takip başladı. 
              Bilal KARTAL Yargıtay 4. Hukuk Dairesi Başkanı 
              Üniversiteye başladığım yıllarda, 27 Mayıs Devrimi'nin ürünü olan 1961 
              Anayasası iki yıl öncesinde yürürlüğe konulmuştu. Hiçbir ihtilali ve bu 
              bağlamda 27 Mayıs İhtilali'ni de onaylamamakla birlikte, bu devrimin 
              (ihtilalin) götürdüklerine karşın, Türkiye'ye 1961 Anayasası gibi bir 
              hukuk metnini kazandırdığı ve onun bir ürünü olan anayasanın sağladığı 
              özgürlük ortamı içinde gördüğüm yükseköğrenim yıllarımın güzelliğini, daha 
              sonraki yaşamımın hiçbir döneminde bulamadım. Bu öğrenimim döneminde, 
              geçmiş yıllarda olduğu gibi, dünyada ve dolayısıyla Türkiye'de iki önemli 
              siyasal düşünce ve yansımaları vardı. Sağ ve sol düşünce ve bunun 
              yandaşları. Sağın ne olduğu dışa olan yansımalarda pek belli değildi. 
              Ancak sol, komünizmle eşdeğer tutuluyordu. Ne var ki, bu farklı iki 
              düşünce biz öğrenciler arasında öğrenimim süresince hiç ama hiçbir zaman 
              çatışmaya ve olumsuzluğa dönüşmedi. O dönemde, her iki düşüncenin 
              yandaşları arasında tartışmalar yapılır, bu tartışmalardan biri öbürüne 
              karşı düşünce açıklaması dışında bir kaba güce başvurma biçiminde gündeme 
              gelmezdi. O zaman en sağ düşüncenin sahibi olan Tercüman gazetesi ile, sol 
              düşünceyi içeren Akşam gazetesi, okuma odalarımızdaki tüm masalarda elden 
              ele dolaşıp okunurdu. Farklı olan bu iki düşünce özgür bir ortamda ve 
              hoşgörü içinde tartışılırdı. Ta ki, 1967 yılının sonlarına, 1968 yılının 
              başlarına kadar... 
              Bu arada, zamanın değerli hocalarının heyecanlı söylemlerini, uyarı 
              öğütlerini belirtmeden geçemeyeceğim. 
              Yaşamımın onur duyduğum değerlerini bana kazandıran rahmetli Ord. Prof. 
              Dr. Hıfzı V. Velidedeoğlu ilk dersinde; ''Bu ülke hukukçulardan çok çekti. 
              Ülkeye zarar veren hukukçular olmanız halinde hakkımı size helal etmem'' 
              dediğini, rahmetli Prof. Dr. Hüseyin Nail Kubalı 'nın da ''Tanrıya kul 
              olmayı kabul etmişiz, ancak ben sizin, kula kul olmayan hukukçular 
              olmanızı istiyorum'' biçimindeki dileğini bugün gibi hatırlıyorum. Burada 
              adını sayamadığım öbür hocalarımız da aynı heyecan ve duygularla 
              doluydular. İşte bu inanç, bu ruh ve heyecan içinde başlayan ve aynı 
              heyecanla ve içtenlikle devam edip sonuçlanan bir öğrenim. Bu ortamın 
              oluşmasında ve devamında üniversite hocalarının önemli katkısı ve etkisi 
              vardı. Ölenleri rahmetle, yaşamı devam edenleri de saygıyla anıyorum. 
              Onların ders anlatışlarındaki içtenliği ve heyecanı başka bir yerde ve 
              zamanda, hiç kimsede görmedim. İlerlemiş yaşlarına karşın ülkenin geleceği 
              için büyük ümit ve beklentilerinin olduğunu sezinliyorduk. Bu heyecan ve 
              uyumlu dönem, 1967 yılının sonlarına kadar devam etti. Zaten ben de o 
              tarihte yükseköğrenimimi tamamlamıştım. 
              İşte o dönemde Avrupa'nın, özellikle Fransa'daki hareketlerin de etkisiyle 
              olacak ki, son derece iyi niyetli öğrenci istekleri ve buna bağlı olarak 
              öğrenci hareketleri başladı. 
              Bu hareketler, başlangıçta öğrenci isteklerini içermesine karşın giderek 
              siyasal bir alana kaydırıldı. Kuşkusuz, bu hareketleri, sol düşüncedeki 
              öğrenciler başlatmıştı. Katılım giderek arttı ve tüm ülkede, bazı şeylerin 
              düşünülmesini gündeme getirdi. Temelinde ulusal bağımsızlığın sağlanması 
              yanında, iç ve dış sömürüye başkaldırı yatıyordu. 
              Hareketlerin hızlanması üzerine, o güzel ve heyecanlı dönem sona erdi. 12 
              Mart olarak adlandırılan hareketle 1961 Anayasası'ndaki ilk geri adımı 
              oluşturan değişiklik yapıldı. Sol düşüncenin ve bu düşünceyi taşıyanların 
              nefes alışlarının dinlendiği, balyoz hareketi ile başlarının ezileceği 
              söylemleri dile getirildi. 
              Anayasada yapılan değişiklikle birlikte ülkedeki siyasal düşüncenin anlam 
              ve kapsamı değişmiş ve uygulama ile de yeni bir dönem başlamıştı. Bize 
              göre bu günün sonuçları, o günkü başlangıcın ve uygulamaların ürünüdür. 
              İşte o zaman sol düşünceye karşı amansız bir uygulama başladı. Sağ, gerek 
              hükümet içinde ve gerekse hükümet dışında ve yine siyasilerin bilgisi 
              içinde hukuk dışı yöntemlerle örgütlendi. Sol da yasal olmayan yöntemlere 
              başvurdu. Sola karşı amansız bir baskı ve takip başladı. 
              Adeta, sağ örgütlerin devletin yanında olan ve onu koruyan, sol örgütlerin 
              de devlete karşı oldukları biçiminde bir kanının oluşmasına ve böylece sağ 
              sivil örgütlerle devlet güçlerinin sola karşı birleşme olgusu uygulamada 
              kendini gösteriyordu. Kısaca, sağ örgüt ve kişilerin, devlet güçleri ile 
              bütünleştikleri görünümünü veriyordu. Her iki düşünceye sahip olan pek çok 
              gencin, aydının ölüm olayları meydana geliyordu. İşte bu noktada öncekiler 
              yetmiyormuş gibi, 12 Eylül darbesi yapıldı. Bu darbenin götürdüklerinin 
              ağır izleri halen yaşanmakta ve yaşanmaya da devam edecektir. 
              Yarınki yazımda ''Solsuz Kalan Sağda Çatışma'' ile yazımı sona 
              erdireceğim. 
        
        
        Tiyatro Ayna'nın sahneye koyduğu 'Mutlu Ol, Nâzım' bu akşam Akatlar Kültür 
              Merkezi'nde başlıyor 
              Her şeyden önce insan olan Nâzım 
              İnsanın en büyük keşfidir aşk, bunun algılanabilmesi için 'barış' demesi, 
              barışması demek, kendisiyle, başkasıyla...Bütün bu sözleri inanılmaz bir 
              estetik biçimde söyleme şansını veriyor Nâzım. 
              SELCEN AKSEL 
              2002 yılında, 100. doğum yıldönümünde Nâzım Hikmet Ran' ın yapıtlarıyla, 
              yaşamıyla, hayata bakışıyla anıldığı birçok etkinlik yapıldı. Şimdi de, 
              'Tiyatro Ayna' , Vera Tulyakova 'nın anılarından Ataol Behramoğlu 'nun 
              oyunlaştırdığı 'Mutlu Ol Nâzım 'la sesleniyor. Mahmut Gökgöz 'ün yönettiği 
              oyunda, Vera'yı on yıl önce olduğu gibi Dilek Türker canlandırıyor. 
              - Sanat adına çalışan kişiler olarak, bir sanatçıyı anlatmak...Yeniden 
              'Mutlu Ol Nâzım...' 
              DİLEK TÜRKER - Eskimeyen, öyle güzel bir malzeme ki Nâzım'ın sözleri, hep 
              yeni. Nâzım, Vera'nın onun için yazmasını istiyor, insan olarak görüp 
              tanıdığı için. Herşeyden önce insan olan Nâzım'ı...Nâzım'ın Vera için 
              yazdığı 'saman sarısı' adlı şiiri, dünya şiirinde, bir şaheser olarak 
              kabul ediliyor. Bu şiir yerini buluyor oyunda... Nâzım'ın yedi yıl 
              yaşadığı son aşkı, karısı ve onun ağzından, Nâzım'ın son yedi yılı. Hiç 
              ödün vermemiş bir insan Nâzım Hikmet. O kadar içi temiz ki, doğruyu 
              söylemekten korkmuyor. Düş kırıklığını anlatmaktan da. Nâzım'ın 
              korkmayarak söylediklerinin korumak adına saklanması da bana ters geliyor. 
              Bunu onun ütopyası haksızdır şeklinde yorumlamamak lazım. Şiirle beste 
              yapan bir şair o... Nâzım'ın gücü, Türkçeyi kullanmasında. 
              'Savaşa hayır' diyen tok bir çığlık 
              - On yıl sonra, oyunu önemli kılan yeni nedenler var mı? 
              TÜRKER- Ben ve birlikte çalıştığım arkadaşlarım, hepimiz, kendimizi ortaya 
              koyduk bu oyun için. Geliştiğimi hissediyorum. Bir sanatçı için 
              geliştiğini hissedebildiği bir ürünü yaratması kadar büyük bir mutluluk 
              olamaz. Teşekkür ederim, Nâzım ve Veraya... Ve arkadaşlarıma. Acaba 
              Türkçesine özen göstermeyen gençler oyunu seyretmeye gelirler, birdenbire 
              kapı açılır gibi Türk diline sevdalanabilirler mi, kendilerini 
              bulabilirler mi, kendi dillerine sevdalalanabilirler mi yeniden, bir 
              umudum da bu. Bu toplumun dilinin katledildiği bir dönemde, biz bir grup 
              sanatçı bir araya geldik. Bu çok önemli. Aynı zamanda, 'Savaşa hayır' 
              diyen 'tok ve doğru bir çığlık' tır bu oyun. 
              ''İnsan olarak Nâzım var bu oyunda, Vera'nın sözcükleriyle...'' 
              TÜRKER - İnsanın en büyük keşfidir aşk, bunun algılanabilmesi için 'barış' 
              demesi, barışması gerek, kendisiyle, başkasıyla... Bütün bu sözleri 
              inanılmaz bir estetik biçimde söyleme şansını veriyor Nâzım. Sanat adına, 
              tiyatro adına, insan olmak adına, aşk adına, barış adına aynı kaygıları 
              taşıyan bir ekiple beraberiz. Arkadaşlarımla beraber estetik 
              kaygılarımızdan hiç ödün vermemenin mutluluğunu yaşıyorum. Sanıyorum, bu 
              oyunu seyreden herkes insan olmanın çok hoş bir şey olduğunu hissederek 
              çıkacaktır. 
              - Deneyimli bir yönetmen olarak, bir sanatçıyı anlatan bu oyunu yeniden 
              yorumlama yoluna gittiniz... 
              MAHMUT GÖKGÖZ - Oyunu, yeni bir kuşağa sunacağımız için, yeni bir 
              dramaturji çalışması, metinde değişiklikler yapıldı, iki saatlik bir oyun 
              çıktı ortaya... 1992'de sevgili Vera, Dilek Türker'i izlemiş, ''Ne güzel 
              oynuyor, Nâzım yaşasaydı, defalarca gelir, mutlu olurdu'' diyerek. Artık 
              Vera da aramızda yok Nâzım gibi; bu, oyuna farklı bir anlam kazandırıyor. 
              Şunu da belki itiraf etmekte fayda var, önceki yıllarda Nâzım'ın aşk 
              şiirlerini sevdalarını, biraz daha geriye atmıştık. 
              'Türkçem kadar güzelsin' 
              - Oyunda hepiniz ustalığınız ve duygularınızla yer alıyorsunuz... 
              GÖKGÖZ - Hepimiz, eleştiriye açık bir tavırla çalışmalarımızı sürdürdük. 
              Yanlış yapmaktan korkmadan. Doğruyu bulmanın yolu korkmamaktan geçiyor 
              belki de. Osman Şengezer , Nâzım Hikmet'in Hiroşima şiirine karşı 
              çocukların yazdığı mektubun içindeki turnalardan yola çıkarak dekor 
              hazırladı. Nurettin İşcan da, kendi sözcükleriyle, Nâzım'ın şiirindeki 
              müziği yakaladı oyun için hazırladığı bestelerinde. Nâzım'ın, 'Ferhad İle 
              Şirin' inde, Ferhad, 'Şirin, sen, konuştuğum dil kadar, Türkçem kadar 
              güzelsin' der. Ne kadar güzel...Bu, benim Nâzım'la tiyatro anlamında son 
              buluşmam, yaşanmışlığın sağladıklarıyla, benim için çok büyük önem 
              taşıyor. (Akatlar Kültür Merkezi: 0212 3519384) 
        
        
              Ataol Behramoğlu'nun oyunlaştırdığı, Mahmut Gökgöz'ün yönettiği 'Mutlu Ol, 
              Nâzım'da Dilek Türker oynuyor. 
        
        
        
        
