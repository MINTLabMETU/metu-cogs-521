                           
             Tünel
             Melih Ergen
                   
                öykü kitabı
                   
        Kulaklarımı dört açıp dinledim. "Aman canım," diyordu İhsan Bey'in ölmeden bir önceki sesi, "yeter artık, anıp yaşatayım derken ötekilerini, bende yaşayacak güç kalmadı, yoruldum, hem ne kaldı ki hatırlanacak; dört bir yanı ölenlerle çevrilince, ölümle çevrile çevrile yaşlandıkça insan yorulup beziyor, kanıksıyor hatta, üstelik yaşlandıkça sevgisiz ve bencil oluyor biraz da, -yoksa sevgisiz kaldıkça mı yaşlandım ben?- yalnızca geçmişiyle yaşanan bir hayat hepten yorgun ve bencil kılıyor beni; ee n'apalım, bencilleşmeden de ölmeyi öğrenemezdik zaten, öyle değil mi?"
        Bak işte görüyor musun, başından belliydi; İhsan Bey bugün biraz tuhaftı demiştim, bir şey yazmak istemedikçe deftere, ayak sesleri tıngır mıngır uzaklaştıkça son satırların üstünden, her yan silikleşip kararmaya başladı, ben de kan ter içinde çırpınmaya, "İhsan Beey, İhsan Beeey," tam ölüp gidiyorum sanırken defterin karanlığında, ben böyle can havliyle çırpınıp dururken, birden sararmış yaprakların haşır haşır ortaları, yanları, cilt dikişleri, kıvrılmış yaprak uçları, sümbül desenli kapağı, İhsan Bey'in hep o bildik defteri, o anda parçalanıp dağılmaya başladı ve ben işte o zaman kurtulup çıkabildim gittikçe silikleşen son satırların arasından, fırlayıp çıktım dışarı. Kurtulur kurtulmaz defterden, bir koşu, yüzyıllık taş handan, itiş kakış çarşı içlerinden, mavna mavna dalgalanan limandan, kendi devletindeki dönerciler sokağından, cam  duvarlı  yeni  otelden,  hepsinin,  hepsinin önünden ters yüz koşup doğru İhsan Bey'in evinin önüne geldim. Evin önünde bir uğultu, bir kalabalık, ne oluyor yahu demeye kalmadı, kalabalığın ağzında "İhsan Bey ölmüş, vah vah Terzi İhsan Bey ölmüş," nakaratını duymayayım mı sana; güç belâ sıyrılıp bu sözlerin arasından, hemencecik evin içine daldım. 
        Hışımla, hayır bilgiç bilgiç, öyle değil, belki kederle, hayır öyle de değil, biraz heyheylenerek, mutlaka benim yapabileceğim birşeyler vardır diyerek en çok, bilmiyorum işte, asla inanmayarak, belki de hiç inanmak istemeyerek, "Ne diyorsunuz siz yahu, nerden çıkardınız bu lâfı şimdi?" diye seslendim, belki de bağırdım en çok.
        Onlar, "İhsan Bey," dediler, "İhsan Bey sizlere ömür, ölmüş!"
        Hıh, hiç olur mu öyle şey, "Nereden çıkartıyorsunuz bunu?" diye tekrarladım, omuz silktim.
        -"İşte dediler, işte bak, ölmüş İhsan Bey!"
        Buruk buruk, biraz da küçümseyerek güldüm bu kez, "İhsan Bey taş handaki çay evinde, ben sabah beri yanındaydım onun, siz yanılıyorsunuz," dedim.
        Onlarsa yine, "Belki üç gün olmuş canını vereli de, hiçbirimizin haberi olmamış, sen ne diyorsun, sesi sedası çıkmayınca girip baktık ki, çoktan gitmiş İhsan Bey," dediler.
        Anlatamıyorum ki bir türlü, "Çoktan değil, bu sabah çıktık evden, birlikte gittik taş hana."
        Hâlâ beni, sanki ben bir şey anlamıyorum gibi, küt küt hâlâ beni inandırmaya çalışıyorlardı. "Bak işte," dediler, "bu onun hırkası, bu onun gözlüğü, bu terzi tebeşiri, bu makası, bunlar da kitapları, sahi fotoğrafları da olacaktı, neyse, bunlar hepsi onun işte."
        Baktım, doğru, hepsi İhsan Beyin, yine de söylemeden edemedim ama, "Ölen Burhan Bey olmasın," dedim. "İhsan Bey, Ekrem'le birlikte çayevinde. Gidip gidip eski günlere, birlikte çay kahve içip..."
        Bu kez kızgın kızgın bakıp yüzüme, sözümü kestiler, "Hayır," dediler tok tok, "ölen İhsan Bey!"
        Ben yine de dedim ki, "Siz yanılıyorsunuz, ölen Burhan; Burhan, İhsan Bey kılığına girmiş olmalı, siz bilmiyorsunuz, ölen Burhan olmalı!"
        Bu kez sesleri bir adım daha yukarı çıktı, ee uzun ettin gibi. "Ne diyorsun sen yahu, Burhan kılığına girip de ölmek ne oluyormuş, hiç olur mu öyle şey, herkes kendi başına ölür," dediler.
        Ben de dedim ki, "Eee ama, niçin öyle söylüyorsunuz, onu Ekrem'le birlikte çay evinde gördüm diyorum, hatta ne konuştuklarını bile biliyorum, ölen Burhan mutlaka, siz bilmiyorsunuz."
        Sesleri odanın çatısından öfkeli öfkeli döküldü. "Başkası kılığında ölmek de yeni moda mı şimdi, hadi git işine, herkes kendi başına ölür, merak etme sen," dediler; sonra da, "Başkası kılığında ölünmez, senin dediğin gibi olsa haksızlık olurdu," diye beni inandırmaya çalıştılar.
        Eh, sustum artık. En çok da dışımdan sustum, ne söylediğimi duyamaz oldular. İçimden diyordum ki o sırada oysa, "Hiçbir şey bilmiyorsunuz siz, ben kaç zaman önce başkası kılığında öldüm de, o hiç ölmesin diye, yine de ölünce o, bu kez bir daha öldüm ben; sonra da şaştım kaldım, o mu öldü ben mi diye, o ölünce kendim değilim diye mi yaşadım, yoksa ölü mü kaldım yıllarca hiç bilemedim, en sonra da, çözer bulurum belki bu sırrı diye nerede kendi başına ölmeye kalkışan birini görsem, pır yanına varıp peşine düştüm, ben her seferinde kâh Burhan, kâh Selim, kâh İhsan Bey kılığına bürünüp bürünüp onlarla birlikte, en çok onların yerine öldüm, yalnız kalmasınlar diye ölürlerken; sabah beri ne diye İhsan Beyin peşinde dolaşıp durduğumu sanıyordunuz ki, kim kendi başına mutlu ölebilir ki ilk kez ölürken, hem bir şey diyeyim mi, her ölenin ardından ölenler de bir daha ölmesinler diye, onlardan önce ölmeyi bilmek gerekir doğrusu, bunu öğrenmek gerekir..."
        Ben içimden böyle böyle diyordum, ama dayanamayıp dışımdan da, "İhsan Bey, Ekrem'le birlikte, taş handaki çay evi var ya, hâlâ oradalar biliyorum; sizin hiç bilmediğiniz ve hiç yanaşmadığınız bir canlılıkta yaşıyor onlar..."
        Söylenip duruyordum. Bak işte, öyle tuhaf bir şey oldu ki o anda, ben bile şaşıp kaldım. Benim söylenmelerimi duyup onlar, "Ekrem Bey öleli dört yıl oluyor beyim!" demezler mi; ne yaparsın, çıt etmedim orada, pustum kaldım.
        TÜNEL 1
        O ana kadar hiç yoktum sanki ve birden o  ışığın patlamasıyla varoldum, doğdum.
        O ana kadar hiçbir şey -tanrı da- yoktu ve patlayarak doğan ışık kamaşarak görülmez olmuş, sonra da tanrı kılığına girerek -önce kendini yaratarak- gürleyip yağmaya başlamış ve ben, renksiz, görünmez ışıktan yağan tanrının sarsıntılarıyla uyanmıştım. Ne gökten şırıl şırıl akışını, ne altımda aydınlattığı ovayı görmüştüm önce, önce kendimi görmüştüm; ıssız ıslak, dar karanlık bir tünelde, yarı belime kadar yüzükoyun içinde yattığım, neden böyle yattığıma şaştığım, ıslak ve karanlık bir tünelin içinde bulmuştum kendimi.
        Yeri göğü zangır zangır titreterek patlayan ışık bilmem kaç zaman sonra yatışmış, geceböcekleri gibi varlığı belirsiz yerlerden ışıldayarak çıtır pıtır yağmaya başlamış, bense bir ışığa bakmıştım, bir kendime; kir pas içindeki üstüme başıma, ellerime kollarıma, hiç anlamadan anlayamadan, bir
        dağın ucuna asılmış tünelde öylece yatıp duran kendime bakmıştım; ne görüyorsam ilk kez görüyordum, ne işitiyorsam ilk kez, bilinçsiz ve belleksizdim yani.
        İlk gördüğüm, dağın altında genişleyen koca bir ovaya, belki de patlamayla gökten düşmüş, belki de gökyüzünün kendisi olmuş ovaya, kendini renklerden yaratan bir tanrının gürül gürül yağması olmuştu; ışıktan bir tanrı gökyüzünün aynasına yağıp duruyordu. Mırıltılarla yayılan ışık, parçalanan göğün kan kırmızılarını, gece lacivertlerini ve bitkin turuncularını eteğinin kıvrımlarında sürüklüyor; geriye, mavi ve yeşilin üstünde saçlarını savuran bir sarı kalıyordu ki, sarı, yarısı hayat yeşili, yarısı tanrı mavisi, öteki yarısı da kendi suretinde, ışığın ta kendisi yerine, bir peri olarak dolaşıyordu ovada. Titreşerek silikleşiyor, harelendikçe beyaz bir gelinlik bırakıyor ardında ve yeşile, maviye bulanmış gelinliğiyle dokunduğu her yere kıpırtılar ekliyor, tünelin hemen bitiminde başlayan yarın altında, sonsuza kadar uzanmış vadiyi, vadinin kuşunu böceğini, otunu makisini, ağacını taşını; kırmızı, turuncu ve lacivertlerle dolu eteğinin ucuyla dokunup dokunup canlandırıyordu. Işığın bu gökgözlü perisi salına salına gezerken çizmekte olduğu bulanık sınırlarının berisini canlandırıyor, bir yandan da görülür görülmez, bilinir bilinmez, cansız kıpırtısız ötelerine iştahlı sel suları gibi atılıyordu. Asasının ucuyla, eteğinin kıvrımıyla, saçının teliyle, bir sihirbaz gibi bütün vadiye hayat vere vere uzaklaşarak.
        Şimdi başıboş kelebekler gibi yönü kestirilemeyen yerlere kıvılcımlar dağıtan ışık iyice yatışmış, ovanın koyuklarını ve kuytuluklarını da taraya taraya, üstünü olduğu kadar altını da aydınlatmaya başlamıştı toprağın. Ak mendiller sallanıyordu toprağın altından, hem de üstünden şimdi; ışık, yürüdüğü bütün vadiye hayat getirmişti.
        Ben kendimin kendim olduğunu bilmeksizin üstüme başıma, ellerime kollarıma, göğsüme belime ve içinde olduğum tünele bakıp soruyordum: "Ne oluyor burada?" Öyle yüksek, öyle yüksek bir tepenin ucundan bakıyordum ki, titreyip dalgalanarak ilerleyen ışığın koca vadiyi canlandırmasını bir çırpıda görüp soruyordum: "Ne oluyor?" İşte tam bu anda kuşlar cıvıldaşmaya başlamış, vadiyi yaran ırmak köpürmüş, aynı anda çıkan rüzgârla ağaçların dalları uçuşmuştu. Işık bütün vadiyi geçmiş, görünmeyenleri görünür, bilinmeyenleri bilinir kılarak ufuktan yükselip bütün gökyüzünü taramış ve benim göremeyeceğim çizgilerin altından yuvarlanarak geçip arkamda kaybolmuştu. Biliyorum, tam arkamda güneş olmuştu.
        Gördüğüm her canlananla, belleğim ses vermese de; bilincim canlanmaya başlamıştı, "Ne işim var burada?" Korkmuyor, telaşlanmıyor, yalnızca merak ediyordum.
        Işığın bütün vadiyi dalga dalga aşıp gitmesini, geçip gittiği yere hayatının bir parçasını verircesine silinip yok olmasını kıpırdamaksızın izlemiştim. Her canlananda ışıktan bir güç kalıyordu; kıpırdananlar ışık, her kıpırdanan ışığın kendisi olmuştu.
        Şimdi altımda uzanan bildik bir görüntüydü: Tonları değişik yeşilleriyle öbeklenmiş tarlalar, bu yeşillerle çeşitlenmiş ağaçlar, vadiyi yarıp geçen köpüklü ırmağın her iki yanında baş eğen söğütler, makiler arasına gizlenmiş yaban kekiklerinin rüzgârla gelip giden kokusu, bir de rüzgâra inat, ufukta kıpırtısız duran beyaz bulutlar...
        Benimle birlikte vadi de doğmuştu.
        Vadinin kıyısında bucağında gizlenmiş kıpırtılar, arıya böceğe; kuşa kelebeğe; yılana kirpiye; sincaba tavşana dönüşüyor, her birinin sesi, taşa toprağa; ota ağaca; suya rüzgâra çarpa çarpa uzanıp kaldığım tünelin ağzına değin ulaşıyordu şimdi.
        Önce bir at kişnemesini, sonra da uzun uzun öten bir horozu dinledim. Her gördüğüm, her duyduğum tanıdık geldiyse de sormadan edemedim: "Ne oluyor, neredeyim?"
        İşte ilk kez o an telâşlandım, doğrulup kalkmak istedim, başımı çarptım; telâşlandım. Baktım; genişliği uzandığım yerin genişliği, yüksekliği yüzükoyun yattığım yerin yüksekliği kadar olan bir tünelin içindeyim. Sırtüstü döndüm. Gökyüzünü, bir de başımı hafifçe kaldırınca, yarısı tünelin içinde yarısı dışında olan bedenimi gördüm. Kendimi içeriye doğru çekip başımı çarptığım yere baktım: Tırtıklı, kızılımsı, volkanik bir kayaydı.
        Gökyüzüne ve bulutlara baktım, sonra gözlerimi kapadım. 
        Vadiden ve çapraşık sokaklardan gelen sesleri dinledim, ayırdetmeye çalıştım. Rüzgârda sağa sola eğilen çalı çırpıların sesine, köpeklerin havlaması; köpürerek akan ırmağın sesine, satıcıların çığırmaları; yağmuru haber veren sığırcıkların telaşlı pırpırlarına, araba homurtuları karıştı. Bizden önce varolan hayata karıştık yani.
        Kendimi vadinin üzerinden aşıp -nasıl ineceğimi ne çok, üstelik ne de boşuna düşünmüşüm- kasabaya doğru uçarken gördüğümde, belki de sandığımda, belleğimin bir ucu kımıldamıştı, daha önce de kendimi böyle uçarken gördüğümü sanmıştım. Bu duygumu hatırlamış, tanıdık bir duyguyu hatırlayınca da korkularım azalmış, neredeyse yok olmuştu. Alışıyordum; korkmuyor, meraklanıyordum; ölmüyor, yaşıyordum; rüyada değil, bir kasabadaydım.
        Koca bir vadiyi püfür püfür esen yelin eşliğinde aşmış, kıvrımlı ucunu göremediğim uzayıp giden ıssız yolun kasabaya sokulan öteki ucunda durmuştum. Bedenim yorgun değildi; alnım tersiz, gözlerim parlak, bacaklarım güçlüydü. Uçup geldiğim bu yolun ucunda heyecanlıydım, neredeyse sevinçli, en çok da meraklıydım. Bu merakla tozlu topraklı, kıvrımlı bükümlü yoldan kasabaya doğru koşmaya, sonra da durup yolun keyfini çıkarmaya karar vermiştim. Neydi ki telâşım, gördüklerimden hoşnuttum; kendimi canlı, istekli ve amaçlı bulmuş olmaktan öyle hoşnuttum ki, "Bütün zamanlar senin, niye tadını çıkarmıyorsun ki?" diye koşmaktan cayıp yürümeye başlamıştım.
        Bak diyordum kendi kendime: BAK ve GÖR! DİNLE ve TANI! ANLA ve HATIRLA!
        Baktım: Yolun iki yanında sararmış otlar yolla birlikte ilerliyor, yeni kurumuş kırçiçekleri sağa sola tohumlarını dağıtıyor, zaman zaman yarısı sarı, yarısı yeşil yapraklar yola saçılıyor, tozlu yoldan benden önce geçip gitmiş bir at arabası, bıraktığı izle ötelerde duran kasabayı gösteriyordu. Sararmış otları, tohuma kaçmış kır çiçeklerini, düşen yaprakları, canlılığın izini gördüm.
        Dinledim: Rüzgârın, ırmağın, sığırcıkların sesini dinledim. Issız sandığım bu yolda ne çok ses duyulabileceğine şaşarak, güneşin, toprağın, havanın ve hatta tozun bir sesi olduğunu öğrenerek, hepsini, bir de sessizliği dinledim; sonra da uzaklardan gelen at kişnemesini, horozların ötüşünü, yaklaştığım insanların sesini. Bu sesleri tanıyordum; canlılığın, dışımızda varolan hayatın seslerini... Yine de anlayamadım, olduğum yerde durup hatırlamaya çalıştım.
        Vadiye bakıp iki bilinmeyenli sokakları, kasabaya giren tozlu yolu gördüm. Dinledim: Doğanın sesleriyle, canlılığın belirtilerini tanıdım.
        Ne var ki hiç hatırlayamadım!
        Yeniden kasabaya doğru yürümeye başladım. Belli belirsiz olan bir tümseği aştığımda artık kıvrılıp bükülmeyen, tozunu toprağını savurmayan yolun düz bir çizgide duran kasabaya ulaştığını gördüm. Bütün evler, görünmez bir çizgiden başlayarak ardındaki dağa yaslanıncaya kadar, oyuncak evler gibi dizilmişti. Görünürde hiçbir canlılık yoktu. Kasabaya varıldığını duyuran tek şey, eğri büğrü taşların gelişigüzel sıralanmasıyla çevrelenmiş küçük bir mezarlık, -cansızlığıyla kasabayı anlatan- sınırlarının dışında kalsa da kasabanın küçük mezarlığıydı.
        Uzaktan sesler duydum yine. Atların horozların, kedilerin köpeklerin, ördeklerin kazların, koyunların kuzuların, sonra tavukların civcivlerin, eşeklerin ineklerin, sonra da sokaklardan gelen insanların sesini. En sonra da kendilerini görüp seçer oldum. Koşuşturan, bağıran çağıran, eğilip bükülen insanları. Kasabanın bir yanda sessizlik ve cansızlığı, öteki yanda bunca hareketi ve sesi ayıran görünmez çizgisine kadar sokulup gözledim. Ne yaptıklarını anlamaya çalıştım.
        Telâşlıydılar, beni  görmemişlerdi. Oradan oraya seğirtiyor, bağırıp çağrışıyor, gülüşüp ağlaşıyor, küçük küçük dükkânlarda, birlikte ve hararetle çalışıyorlardı. Doğrusu halleri gülünçtü. Gülmüştüm ben de; sonra da yanlarına gidip ne yaptıklarını sormak istemiştim:
        "Kasabanın adını öğrenebilir miyim?"
        Soluk yüzlü, fırça bıyıklı, dalgın bir adamdı. Yüzüme bile bakmadan hızla yürüyüp geçmişti yanımdan, hem de öyle bir hızla ve hiç bakmadan geçip gitmişti ki, neredeyse beni bir omuzda çarpıp  devirecek  sanmış, içgüdümle çekilmiştim önünden. "Kaba ve terbiyesiz adam!" diye söylenmiştim ardından. Görünüşünden böyle davranabileceğini hiç ummamıştım.
        
        
        
