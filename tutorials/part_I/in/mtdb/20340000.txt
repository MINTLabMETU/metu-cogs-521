                       
        
        
                
             haber
                   
             ATV'de yayınlanan "Zerda" adlı dizide çok eşli bir vekili canlandıran sanatçı Yavuz Bingöl, rolüne ilişkin eleştiri ve suçlamalar karşısında "delil" toplamaya başladı.
             TBMM'ye gelerek Genel Kurul çalışmalarını locadan izleyen Bingöl, "Çok eşli bir milletvekilini canlandırdığı rolüyle Meclis'i ve milletvekillerini küçük düşürdüğü yolundaki" eleştirilere yanıt verdi. Meclis'in kendisi hakkında, dizideki rolü nedeniyle dava açıp açmama konusunda bir inceleme yaptığı duyumunu alan Bingöl, Meclis'e karşı yine Meclis'in belgeleriyle savunma yapmaya hazırlanıyor.
             Mikrofilm tarıyor
             Bingöl, "Şahin Ağa" rolüyle milletvekillerini küçük düşürmek gibi bir niyeti olmadığını belirtirken, "Türkiye'nin karanlık yüzünü temsil ediyorum" sözlerim biraz ağır oldu. Ancak bunu da daha sonra dizide, "Güneydoğu'nun Türkiye'nin aydınlık yüzü olduğunu söyleyerek bir ölçüde düzelttim" dedi.
             Bingöl, Meclis'in mikrofilm arşivinde, tarihteki çok eşli vekillere ilişkin araştırma yaptığını kaydetti. 
             Bingöl, "Şahin Ağa"nın resmi nikâhsız 3 eşli yapısına da birkaç bölüm sonra son verileceğini belirterek, "Zaten milletvekilimiz birkaç bölüm sonra Zerda ile evleniyor. O anlamda bir sorun da kalmayacak. Meclis rahat olsun" diye konuştu. Ankara
             AKP yönetimi, illerindeki resmi kurum ve kuruluşları denetlemeye yönelik faaliyet içinde olan İzmir ve Adana il yönetimi hakkında soruşturma açtı.
             AKP Genel Sekreteri İdris Naim Şahin, iki il teşkilatı ile ilgili gelişmeleri araştırdıklarını söyledi. Böyle bir uygulama içine girilmesini parti olarak tasvip etmediklerini belirten Şahin, "Eğer söylenenler doğruysa yanlışlığı düzeltiriz. Gerekli incelemeyi yapıyoruz. Bu uygulamalar kesinlikle parti politikamız değildir" dedi.
             Parti teşkilatlarını devlet işleyişine karışmama konusunda daha önce uyardıklarını kaydeden Şahin şunları söyledi: 
             "Bu konuda çok hassasız. Herkes görevini yapmalı. Teşkilat parti işlerini yapmalıdır. Yanlış anlışılmalardan dolayı münferit hadiseler olabilir. Teşkilatlarımız hükümet kurulmadan önce bu konularda uyarılmıştı. İl başkanlarına eğitimler sırasında bu konu iyice anlatılmıştı. Konu yakından takip edilecek. Ne yapıldığı, ne yapılmadığı ortaya çıkarılacak. Yanlışlık varsa da gerektiği şekilde düzeltilecek."
             Başbakan Yardımcısı Abdüllatif Şener de, AKP İzmir İl Başkanı Ali Aşlık'ın bürokratlarla ilgili bilgi istemesi konusunda hükümetin herhangi bir tavrı veya işlemi olmadığını söyledi.
             Kamudaki hantal yapının ortadan kaldırılması için performans kriteri konulmasını isteyen Şener, "Bir siyasi parti temsilcisinin bürokratlardan bilgi istemesi doğru mudur" sorusuna, "Bu konuda basının yazdıkları dışında bir bilgimiz yok. Muhtemelen farklı değerlendirilen bir konudur" karşılığını verdi.
        AKP lideri Recep Tayyip Erdoğan, eşi Emine Erdoğan ve kızları Esra ve Sümeyye ile birlikte dün Safranbolu'da işadamı Remzi Gür'ün restore ettiği Ramsey Konağı'nda konuk oldu. Erdoğan ailesini, çocuklara burs veren Gür ve ailesi karşıladı. Erdoğan ve eşi konakta dinlenirken, Esra ve Sümeyye ise, Bakan Aksu'nun eşi Emine Aksu ve Karabük Valisi'nin eşi Sevda Kayalı ile eski çarşıyı gezdi.
        İzmir'deki bürokratları tek tek dolaşarak rapor isteyen ve bunun "Denetim ve otokontrol mekanizması" olduğunu savunan AKP İl Başkanı Ali Aşlık, kamuoyundan gelen tepki üzerine ağız değiştirdi. Aşlık, "Yanlış anlaşıldım. Denetim kelimesiyle teftiş değil, müşahadeyi kastettim" dedi.
             AKP İzmir Milletvekilleri Zekeriya Akçam ve Mehmet Tekelioğlu'nun katılımıyla basın toplantısı düzenleyen Aşlık, yazılı açıklamayı okumasının ardından gazetecilerin sorularını yanıtlarken terledi. Ziyaretlerinin "nezaket" ve "tebrik" niteliğinde olduğunu savunan Aşlık, "Devlet politikasını hükümet yönetir. Bürokratlar Ankara'yı yanıltabilir" ifadelerini kullandığını kabul etti.
        AKP, kapatılması istemiyle Anayasa Mahkemesi'ne açılan davada yazılı savunmasını verdi. Savunmada, partinin Anayasa Mahkemesi'nin Tayyip Erdoğan'la ilgili ihtar kararını yerine getirdiği ve kapatılma isteminin yasal dayanağının olmadığı vurgulandı.
             Dün Anayasa Mahkemesi'ne sunulan savunmada, davanın Anayasa Mahkemesi'nin ihtar kararına uyulmadığı gerekçesiyle açıldığı anımsatıldı. Sözkonusu ihtarın da TCK'nın 312. maddesinden hapse mahkum edilen Erdoğan'ın partinin kurucular kurulu üyesi olması nedeniyle verildiği belirtildi. Savunmada, buna rağmen Yargıtay Cumhuriyet Başsavcısı Sabih Kanadoğlu'nun Erdoğan'ın partinin genel başkanlığından da ayrılması gerektiği görüşünü savunarak AKP'nin kapatılmasını istediği vurgulandı.
             Görevimizi yaptık
             Savunmada, Erdoğan'ın Anayasa Mahkemesi'nin verdiği yasal süre içerisinde partinin kurucular kurulu üyeliğinden istifa ettiği böylece kararın yerine getirildiği belirtilerek, "mahkeme kararlarının hüküm kısmı önemlidir. Bu kısım yerine getirilmişse, mahkemenin kararı yerine getirilmiş demektir. Anayasa Mahkemesi'nin Erdoğan'ın kurucular kurulu üyeliğinden ihracına yönelik kararı da bu nedenle yerine getirilmiştir. Erdoğan'ın ayrıca partiden istifası gerekmemektedir" denildi.
             104. maddenin iptali
             Kanadoğlu'nun AKP'nin Siyasi Partiler Yasası'nın 104. maddesi uyarınca kapatılmasını istediğinin anımsatıldığı savunmada, "Anayasa değişikliği ile 104. madde parti kapatma nedenlerinden birisi olmaktan çıkartılmıştır. Bu madde Anayasa'ya aykırı hale gelmiştir. Bu nedenle Anayasa Mahkemesi'nin, AKP'nin kapatılması davasından önce bu maddenin iptalini tartışması gerekmektedir" ifadesi kullanıldı. 
             ANAP'ta 11 - 12 Ocak'ta yapılacak kongre öncesinde genel başkanlık için aday sayısı 10'a yükseldi. Iğdır eski Milletvekili Adil Aşırım da dün genel başkanlığa aday olduğunu açıkladı.
             Genel Başkanvekili Ekrem Pakdemirli, olağanüstü kongre için ikisi kadın toplam 10 genel başkan adayının bulunduğunu belirterek, "Medeni bir kongre geçireceğiz" dedi.
             Şu ana kadar Ekrem Pakdemirli, Lütfullah Kayalar, Ali Talip Özdemir, Işın Çelebi, Adil Aşırım, Yaşar Barut ve Perihan Genç dışındakilerin adaylık başvurularının henüz genel merkeze ulaşmadığı kaydedildi.
             Adaylığını dün basın toplantısıyla açıklayan Aşırım, 3 Kasım seçimlerinde halkın ANAP'a muhalefet ve kendini yenileme görevi verdiğini belirterek, partinin tüm kademeleriyle yenilenmesi gerektiğini ifade etti. Rakiplerinin adaylıklarını yeniden gözden geçirmesini isteyen Aşırım, "Geçmişin başarılarını konuşarak, partinin geleceğini inşaa edemeyiz" diye konuştu.
             İzmir'de kongre için nabız tutan ANAP Genel Başkan adayı Lütfullah Kayalar, DYP'yle birleşme konusunda "Bizim için ana değer değişim. Statükoyu bırakacağız. Eğer kabul ederlerse değişimde birleşme olur, ama şu an DYP'yle birleşme gündemimizde yok" dedi. 19 yıldır mensubu olduğu ANAP'ı iyi bilen üç kişiden biri olduğunu öne süren Kayalar, "Derinliği 10 santimetre olan bir insan değilim" dedi ve ekledi: "Yapmacık hareketlerden hoşlanmam. Saçlarımı boyamam, hatta parfüm bile kullanmam." 
             Yargıtay Başsavcısı Sabih Kanadoğlu, bazı siyasi partilerin seçim öncesi ve sonrası faaliyetlerinin takibe alındığını belirterek "Eylemlerinize dikkat edin, kapatılırsınız" dedi.
             Kanadoğlu açıklamasında, siyasi partilerin propaganda dönemi ve sonrasındaki faaliyetlerinin Başsavcılık Soruşturma Bürosu'nca incelendiğini bildirerek, "Cumhuriyetin değiştirilemez ve değiştirilmesi teklif edilemez niteliklerine ve devletin bölünmez bütünlüğüne aykırı eylemlerin saptanması halinde, Anayasa'nın 68 ve 69. maddeleri uyarınca işlem yapılacağını" vurguladı. 
             Kanadoğlu'nun SP mitinglerine katılan Necmettin Erbakan'la, DEHAP'ın miting kasetlerini istediği, AKP ile ilgili bilgi ve belge de topladığı belirtildi. Yargıtay kaynakları, Kanadoğlu'nun Erbakan ile SP'lilerin, açıklamalarında "türbana sahip çıkacak tek partinin kendileri" olduğunu ifade etmesi üzerine SP'yi takibe aldığını kaydetti. 
             TBMM Başkanı Bülent Arınç, "Milletvekillerinin lojmanlardan ayrılması sivil ve askerlere de örnek olmalı" açıklamasının yanlış anlaşıldığını söyledi. Dün Başbakan Gül'ü ziyaret eden Arınç şöyle konuştu: "Önemli bir karar veren milletvekillerini tebrik etmek gerekir. Türkiye'de 237 bin adet lojman, dinlenme tesisi mevcut. 550 tane konutun satılması, 237 bin içinde binde ikiyi bulmaz. Şüphesiz bazı görevlilerin lojmanları güvenlik ve bazı diğer sebeplerle muhafaza edilmelidir. Sivil ve asker bürokraside görev yapan bu niteliklere sahip 2 bin, 5 bin, 10 bin lojman elbette satılmadan muhafaza edilmelidir. Ama ben size 237 binden bahsediyorum."
             Özellikle Avrupa'daki Türk işçilerinden, 'yüksek kâr payı' vaadi ile toplanan ve bazı tahminlere göre milyarlarca markı bulan paralarla kurulan holdinglerde yaprak dökümü sürüyor. 1997 yılında, binlerce kişiden yüz milyonlarca mark toplayan Endüstri Holding'in yeni yöneticileri olan Başkanvekili İsmail Cömert ve Genel Koordinatör Ramazan Arıkan, Dündar Otel'de düzenledikleri basın toplantısı ile holding kasanının boşaldığını ve batırıldığını duyurdular. 
             Cömert ve Arıkan, holdingin batışında, eski başkan Mustafa Ertekin ve yönetici durumundaki kardeşlerini suçlarken, eski yönetimin topladığı 300 milyon marktan fazla paradan kala kala 50 milyon mark kaldığını açıkladılar.
             'Talan ettiler'
             Holdingin yeni Başkanvekili Cömert, Endüstri Holding'in, 'gurbetçilerin din ve vatan duyguları istismar edilerek toplanan' paralarla kurulduğunu hatırlatarak şunları söyledi:
             "Holdingin açılışı 46 şirket ve 20 fabrika ile gerçekleşti. 11 bin 800 kişi para yatırdı. Ancak holding talan edildi. Eski yöneticiler kendi şirketleriymiş gibi sahiplendiler. Genel kurul talepleri reddedildi. Mahkeme kararıyla 27 Temmuz 2002'de Mustafa Cingöz başkanlığında yeni yönetim oluştu.
             Genel Koordinatör Ramazan Arıkan ise holdingde talan yaşandığını, 10 milyar liralık malın 100 milyara alınmış gösterildiğini belirtti. Arıkan, reklamlarla iyi bir yer edinmiş mobilya üreaticisi Mobella'da tek bir demir parçası bile kalmadığını söyledi.
             'Milyonlar mağdur oldu'
             Arıkan, şöyle konuştu:
             "Acı örneklerle karşılaşıyoruz. Bir depremzede için yakınları para toplamış. O da gelip Endüstri Holding'e yatırmış. Bir kadının oğlu kaza yapmış. Aylık almaktansa toplu para alıp holdinge yatırmış. Ancak beklediklerini alamıyorlar. Yurtdışından getirilen paralara devletin izin vermemesi gerekir. Bu tür holdinglere güvenen 1 milyon kişi mağdur durumdadır. Diğer holdinglerin durumu da aynıdır. 100 milyar dolar heba olmuştur. Yapılan talanın ardında bazı resmi kuruluşlar da bulunuyor. Maalesef zincir koptu. Çok para kazanacağını umarak holdinge para yatıran 11 bin 800 ortağımız bir bardak soğuk su içsinler. Berberden taksiciye kadar heryere borcumuz var. Yaklaşık 6 trilyon lira görünen borcumuzu merkez binamızı ve bazı işletmelerimizi satarak kapatacağız."
        Sayıları 70'e yakın
             Dolar veya mark bazında, yüzde 30 - 40 gibi 'astronomik' sayılan oranlarda 'kâr payı' vaat ederek para toplayan 'İslami holdingler' özellikle son 10 yılda peş peşe kuruldu. Sayıları 70'e yaklaşan bu kuruluşlar, paralarını faizde değerlendirmeyi 'haram' sayan tasarruf sahiplerinin birikimlerine göz diktiler. Hiç bir resmi geçerliliği olmayan el yazması senetlerle toplanan paralar, bavullarla Türkiye'ye getirildi. Bu para sevkiyatı sırasında yakalanmalar oldu. Sermaye Piyasası Kurulu inceleme yaparak, 'çok ortaklı' yapılarını Türk Ticaret Kanunu'na göre düzenlemelerini istedi. Ancak bu girişimlerden bir sonuç alınamadı. 
             Jet-Pa
             Kurucusu Fadıl Akgündüz, Siirt'te bir otomobil fabrikası kurma vaadiyle 300 milyon dolar topladı. Şirketine Allah'ın da ortak olduğunu ileri süren Akgünüz, 'İmza' projesini hayata geçiremedi. Dokunulmazlık zırhından yararlanmak için 3 Kasım seçimlerinde Siirt'ten milletvekili oldu. Seçimler iptal edilince de dokunulmazlığı kalktığı için tutuklandı. İki yıl hapis cezası da Yargıtay tarafından onaylandı. Topladığı paranın yerinde yeller esiyor. Akgündüz batışından Jetpa'nın yöneticilerini sorumlu tutuyor.
             Hamatek Holding
             Konya'da kurulu olan Hamatek Holding Başkanı Veli Böge'nin oğlu geçen yıl kaçırılmıştı. Zorda olanlar arasında onun da ismi geçiyor. Bu kaçırma olayında Böge'nin bazı borçlarını ödememesinin neden olduğu belirtiliyor.
             Şafak Holding
             Geçen yıl kirada olduğu handaki odasını boşaltarak ortadan kayboldu. Şimdi holding adresi olduğu için bu hana her gün icra kağıtları yağıyor.
             Büyük Grup
             Antalya Serbest Bölgesi'nde helikopter üreteceğini söyleyerek para topladı. Bölgede bir yeri ve tabelası var ancak üretim namına hiç bir faaliyet yok.
             Noya Holding
             Konya'nın en işlek yerinde bir han katını kiralayan holdingin, Almanya'ya dağıttığı broşürlerde, binadaki diğer isimleri sildirerek hanın tamamını kendisininmiş gibi gösterip para topladığı belirtildi. Zorda olanlar arasında Noya Holding de bulunuyor.
             Keten Holding
             Adı fazla öne çıkmayan Keten Holding yatırımcılarından mark topladı, TL olarak gösterdi. Bin mark karşılığında ortaklarına bin TL değerli hisse senetleri vermeye kalkışınca batak ortaya çıktı. Parasını geri isteyenlere ödeme yapamadı.
             Sayha Holding
             Sayha'nın başı Sermaye Piyasası Kurulu ile derde girdi. Holding hakkında inceleme yapar Kurul, suç duyurusunda bulundu. Holding'in para ödeme sıkıntısı çektiği ve ve hakkında davalar açıldığı belirtildi.
             Kombassan Holding
             İslami holdinglerin en ünlüsü olan Kombassan, kâr payı karşılığı en fazla para yatırılan ve yatırımlarının sayısı en fazla olan holdinglerden biri. Kendisine para yatıran tasarruf sahiplerine, sahibi olduğu gayrimenkulleri önerdiği belirtiliyor. Son dönemde otel ve perakende zinciri konusunda yatırımlar yapan Kombassan'ın durumunun iyi olmadığı belirtiliyor.
        Dindara ayrı askere ayrı 
             Yeni yönetim olarak hissedarların parasını korumayı amaçladıklarını belirten Cömert, daha sonra şöyle konuştu:
             "Ortaklarımızdan özür diliyoruz. 300 milyon markın üzerinde toplanan paralarla kurulan holdingin bugün elinde 50 milyon marka yakın para kaldı. Muhafazakar insanlarla başbaşa kalınca din, ülkemizde askerler ile karşılaşınca farklı alanda konuştular. Vatandaşlar ve askerlere gönderilen mektuplar incelendiğinde yapılan istismarın boyutunu göreceksiniz. Bu aldatmanın utancını yaşıyoruz."
        Şatafatın sonu geldi
             Konya'da şatafatlı bir hayat yaşadıkları belirtilen ve Endüstri Holding'in batışından sorumlu tutulan eski Yönetim Kurulu Başkanı Mustafa Ertekin ve kardeşlerinin, holdingi talan ettikleri, paraları şahsi hesaplarına aktardıkları iddia ediliyor. Ertekin'in faaliyetleri arasında 'suç' niteliğinde işler olduğu da belitiliyor. Ertekin, holdingin eski yöneticilerinden Abdullah Aktör'ün kaçırılarak tehdit edilmesi üzerine Adana'da 'cürüm işlemek için teşekkül oluşturmak' suçundan yargılandı ve bir süre tutuklu kaldı.
             Ankara'nın Irak operasyonuna tam ya da kısmen destek vermesi için en ince ayrıntısına kadar pazarlık yapan Bush yönetiminin Türkiye'nin olası mali kayıpları için üç büyük borsada çalışma yaptığı ortaya çıktı. Türkiye, ABD yönetimine olası bir Irak operasyonundan kısa vadede 28 milyar dolar kayıpla çıkacağını görüşünü iletirken, Amerika'nın hesabı "4 - 15 milyar dolar" oldu.
             Hesaplar tutmuyor
             ABD Hazine Bakan Yardımcısı John Taylor'ın Ankara ziyaretiyle başlayan "kayıp pazarlığı" sürerken ABD Büyükelçisi Robert Pearson dün TOBB'u ziyaret ederek Başkan Rifat Hisarcıklıoğlu ile yönetim kurulu üyelerinin bu konudaki görüşlerini dinledi.
             Görüşmede Hisarcıklıoğlu Türkiye'nin olası operasyondan kaynaklanan kısa vadeli "hesap edilebilir" kaybının en az 15-25 milyar dolar olarak tahmin edildiğini söyledi. Orta vadede 55 milyar dolarlık bir kaybın hesaplandığını belirten Hisakcıklıoğlu, bu rakamın etkilenebilecek bütün sektörlerin kayıplarıyla birlikte 10 yıllık hesabının yaklaşık 70 milyar doları bulabileceğini kaydetti.
             Pearson'un ABD'nin kısa vadeli hesabını aktardığı görüşmede, Londra, New York ve İstanbul borsalarında yaptırılan çalışmanın da gündeme geldiği öğrenildi. Kulislere yansıyan bilgiye göre Pearson bu borsalarda "Türkiye'nin ekonomik performansı ve muhtemel kayıplarını" konu alan bir çalışma yaptıklarını ve güvenlik unsuru da göz önüne alındığında kaybının 4 - 15 milyar doları bulmasının beklendiğini söyledi.
        Pearson: Hibe mi, kredi mi? Ne istiyorsanız söyleyin
             Pearson'ın Taylor'ın Türk hükümetine "Biz kayıpları karşılarız ama bize hibe mi istiyorsunuz, kredi mi söyleyin" mesajı verdiğini belirterek "Genel çerçevede anlaşma sağlandı ancak şu ana kadar yanıt gelmedi. Biz krizin etkileri başlamadan tam uzlaşmaya varalım istiyoruz" dedi. Görüşmede TOBB da Pearson'a bir rapor sunarak, Türkiye'nin olası Irak operasyonundan kayıplarını şöyle sıraladı: Irak'a ihracattan yıllık 1 milyar dolar, Ortadoğu'ya ihracattan 3 milyar dolar, petrol ithalatında 2,5 milyar dolar ek yük, turizm geliri kaybı 4 milyar dolar, yıllık üretim kaybı 2.5 milyar dolar, faizde her 10 puanlık artıştan bütçeye yıllık 20 milyar dolar ek yük.
        
        
        
