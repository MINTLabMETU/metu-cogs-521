                       
        Bilinen Bir Sokakta Kaybolmak
        Cemil Kavukçu
           1997
           
             Öykü
                   
        Sırtı ona dönük ve kayıtsızmış gibi pencerenin önünden dışarısını izleyen karısına baktı. Kollarını kavuşturmuş, bir savunma duruşu içinde, yansısı pencere camına vuruyor ve yüzünün çizgileri belli belirsiz de olsa seçilebiliyor.
        Seni anlamak güç, dedi kadın. Ses tonu yumuşak ve sevecen değil, bir tartışmaya açık davetiye çıkarır gibi. Beni anlamak güçtür. Herkesin herkesi anlaması güçtür ve herkesin kendini anlaması daha güçtür. Su alan teknem dibe vurdu sonunda. Onun için gidiyorum. Çantasının başından doğruldu. Kadına yaklaşıp uzlaşmacı bir tavırla kollarını onun kavuşturulmuş kollarına doladı. Çenesini omzuna yaslayıp bir süre boş sokağa baktı. Dışarıda yağmur yağıyordu. Sokak lâmbalarını yansıtan asfalt ışıl ışıldı. Kadın hafifçe kastı kendini, bu kucaklamadan rahatsız olmuş gibiydi.
        Abartıyorsun, dedi, bundan anlaşılmayacak bir şey yok ki. İnsanlar arada yalnız kalma haklarını kullanmalılar.
        Öyle bir hakları mı varmış? Dönüp gözlerine dimdik bakıyor kadın. Haksızlığa uğramış gibi bir görünüşü var. Sırtı pencereye çevrili şimdi. Kolları, omuzlarına atılmış bir hırkanın kolları gibi cansız bir biçimde bedeninden iki yana sarkmış; az önceki savunma duruşundan eser yok. Pencerede, kadının başının hemen ardında, burnunun yarısından başlayarak gözlerini, geniş alnını ve kısa saçlarını görüyor. Bu biçimiyle bile çok acınası buluyor kendini; az sonra yolculuğa çıkacak bir adamın yansısı değil bu, kesinlikle değil. İnsanların öyle bir hakları varmış karıcığım, sen buna gereksinim duymuyor olabilirsin, ama benim için çok önemli. Dibe vurdum. Biraz daha oyalanırsam çıkamam.
        Evet, diye yineledi kadın, insanların öyle bir hakları mı varmış?
        Yeniden sarıldı ona ve bu kez yüzünün tamamını gördü camda, sol yanı kadının saçlarına gömülmüştü. Gözlerinde, yaptığıyla çelişen bir boşluk, bir içtensizlik vardı. Buna karar verdiğimi ona açıkladığımda yolculuk çoktan başlamıştı, diye düşündü.
        Kadın adamın kollarından kurtuldu ve dönüp bir kez daha yüzüne baktı. Genellikle kısık olan gözleri büyük büyüktü; karşısındaki yüzde okumak istediğini okuyamamışçasına ısrarla ve kuşkuyla bakıyordu. Bu gece, böyle bir havada gitmen şart mı? O hakkını birkaç gün sonra kullanamaz mısın? Hem, tek başına ne yapacaksın oralarda?
        Tek başıma olmayacağım ki, kendimle buluşmaya gidiyorum. İçimdeki ayaklanmayı orada bastıracağım. Kansız bir darbe olacak; efendi görünüşlü, romantik ve serseri bir yanımı oturtacağım tahtıma. Dinleneceğim, sessiz, insansız bir ortamda oturup ayaklarımı uzatacağım ve gözlerimi kapayıp müzik dinleyeceğim. Kalkıp yemek bile yemeyeceğim (ama birşeyler içerim), uykum gelince oracıkta uyuyuvereceğim. Dinleneceğim karıcığım, yalnızca dinleneceğim.
        Burada da dinlenebilirsin. Bir odaya çekilirsin, yanına kimse girmez, müzik dinler ve Allahın cezası Texleri okursun.
        Anlamıyor. Burada olmayacağını bilmiyor. Yeniden çantasının başına döndü. Tex ciltlerini de koydu mu tamam. Çantanın fermuarını çekti. Kadın yeniden kollarını kavuşturup gözlerini tavana doğru devirdi. Bağırıp çağırmak istediği, ama kendini güçlükle tutabildiği ortada.
        Salona kabanını giymiş olarak döndü. Kadın hâlâ dışarı bakıyor. Çantasını aldı. Ben çıkıyorum. Güle güle. Umarım rahatlamış olarak dönersin. Kadına yaklaşıp yanaklarından öptü. Sana telefon ederim. Kadın başını salladı. Ayrıldılar. Merdivenlerde acele etmedi. Her zamanki gibi otomatın ışığı yarı yolda söndü ve o da her zamanki gibi kalan merdivenleri karanlıkta indi.
        Bütün taksilerin gizemli biçimde ortadan kaybolacağı yağmurlu bir gece. Uzun süre dikilmesine karşın hiçbir araç geçmiyor caddeden. En azından ışıkların bulunduğu kavşağa kadar yürümekten başka çaresi yok. Bu gidişle ıslanacak. Ama kavşağa gelmeden bir taksi yanı başında durdu. Arka koltuğa oturur oturmaz başını geriye yaslayıp gözlerini yumdu. Artık yolculuk başlamıştı. Artık bir başınaydı. Bir sigara yakabilirdi artık. Bir an için aynadan taksicinin gözlerine yakalandı. Müşteri tahlilleri. Nedense hepsinde var bu. Ne düşündü ki; kırgın biri, sevgilisinden ayrılmış olabilir, ama sevgilisi olacak birine benzemiyor, karısıyla kavga etmiştir, işleri ters gidiyordur, böyleleri içip dağıtmadan kendilerine gelemezler. Yolculuğa çıkıyor. Bir insanı, bir kenti ya da başka birşeyleri mi terk ediyor? Birşeylerden mi kaçıyor? Beter olsun. Nereye kaçarsan kaç hemşerim (ya da kardeşim ya da abi), sen seni sırtında taşıdıktan sonra hiçbir menzile varamazsın. Ne tarafa gidiyoruz? Tarafa! Otogar tarafa. Yağmurlu günlerde ya da gecelerde neden taksiler azalır bay taksici? (Bana taksici deme, ben taksi yapmıyorum, taksi sürüyorum, sürücüyüm, adım Sami). Herkes taksiye binmeye kalkar da ondan bayım. Canı sıkılan ya da yalnız kalmak isteyen yolcularla konuşulmamalı, müşteri bindiğinde radyonun sesi kısılmalı (boşken istediğin kadar açabilirsin, kime ne), abuk sabuk kasetler dinlenmemeli (o şarkılar senin dünyana sesleniyor, buna kimsenin itirazı yok, ancak başka dünyalardan birileri taksine binebilir, çok dikkatli olmalısın), aynı zamanda sık sık da aynadan yolcuya bakılmamalı. Bütün bunları bilmiyor sanki. Radyo açık, sesi oldukça yüksek. Ana dilini bıçaklayan sunucu bir kız (sesine bakılırsa oldukça genç bir kız) dinleyicilerle gevezelik ediyor, yerli yersiz gülüyor. Doğal görünmeye çalışıyor, ama beceremiyor. Şu radyoyu kısar mısınız taksici bey, şey afedersiniz Sami Bey ya da bay sürücü. Bana Sami de abi. Peki Sami. Genç sunucu, şimdi genç bir popçunun (öyle diyor ne yapayım) en çok istek alan parçasını çalacak. Kırmızı ışıkta durdular. Ön camdaki silecekler hızlı hızlı çalışıyor. Gözlerini yumdu. Yarın sabah gün ışırken orada olacağım, tek başıma. Taksi hareket edince gözlerini açtı. Bu adam neden radyonun sesini hâlâ kısmadı. Böyle bir gecede yola çıkman şart mı? Şart karıcığım. Yani hem şart, hem değil; rivayetler muhtelif.
        Otogara geldik. Ne tuttu? Taksimetreyi birlikte okudular. Bozuk para arama, üstü kalsın. Sen de sağol.
        Taksiden indi.
        Alacakaranlık bir güz sabahı. İlçenin küçük otogarındaki otobüs firmalarının (topu topu üç firma) büroları ve büfeler (onlar da iki tane) kapalı. Yağış yok, ama yerdeki su birikintilerine (gölcüklere demek daha doğru) bakılırsa doyasıya yağmış. Doyasıya yağmış, ama doymamış; yine yağacak, bu kesin. Kaldırım kenarına park etmiş taksilerin ikisinin içinde sürücü var, öbür üçü boş. Otobüsten bir yolcu indiğinde, öndeki taksinin sürücüsü aracın iç ışıklarını yaktı. Taksi lâzımsa ben hazırım. Lâzım olacak, ama hemen şu an değil. Uzaklaşan otobüsün ardından baktı. Otogarın önünde durduklarında, otobüsün iç ışıkları yandığında ve üstteki bölmeden kabanını almak için kalktığında, bacaklarını iyice açarak onun koltuk kullanım alanına da giren (aslında ihlâl eden, bir süre diz dizeydiler) yol arkadaşının ayağına elinde olmadan çarptığında bile yalnızca homurdanarak kıpırdanmış, ama uyanmamıştı. Derin ve hastalıklı bir uyku; ölüm provası gibi. Gözden yitene dek otobüsün ardından baktı. Motorunun sesi ilçe sakinlerini uyandıracak güçteydi.
        Önce bir sabahçı kahvesine oturmalı. Az sonra ara sokaklardan camekânları buğulanmış üç tekerlekli börekçi arabaları çıkar. Çorbacı, dükkânını açar. Yağmur başlar. Kimi evlerde, geceden kurulmuş saatler çalar, okula gidecek öğrenciler yataklarından kalkmak bilmez, anneler sinirlenir, akşamdan kalma babalar kanlı gözlerle su içer; gün, öbür günler gibi başlar.
        Kahvedeki üç kişiden biri bekçi, öbürü yatacak yeri olmadığı için buraya sığındığı anlaşılan yaşlı bir adam (belki de yaşlı bir adam değil, koşulların yıprattığı genç bir adam), üçüncüsü ise hakkında hiçbir yorum yapılamayacak biri. Birçok kimliği olabileceği gibi kimliksiz de olabilir. Eski bir hükümlü, bir kaçak, alkolik, yaşamla bütün hesaplaşmaları tamamlamış bir ölü ya da hiçbiri. Kahveci ise çok tanıdık. Yani, daha önce gördüğü kahveciler gibi. İçeri girdiğinde dördü de ona baktılar. Günaydın, dedi. Yanlış yaptı. Ağdalı bir selâmünaleyküm daha uygun olurdu. İçinde bulunduğun ortama göre davranmıyorsun. İyi yapıyorum. Günaydın sözcüğü pek sevilmiyor anlaşılan. İlçenin bakkalları, marketçileri, tekel bayileri uyuyor. Fırıncılar uyanık, ekmekler hazır. Dükkânlar açılana dek bu kahvede oturacak, çünkü zorunlu buna. Kahveci yanına gelip hoş geldin abi, dedi. Aynı yaşta olabilirler, hatta kahveci daha bile genç duruyor. Bu "abi" saygı abisi, bir de yabancı  olmasının verdiği sıkıntı. Hoş bulduk, demiyor da, çay, diyor. Bu saatte içmeye hiç alışkın olmadığı halde bir sigara yakıyor. Buna da, hakkında hiçbir yorum yapamadığı adamdan özendi; sigarasını tütüne tapıyormuş gibi büyük bir hazla içiyordu. Dışarıdan bir ses; sıcak sıcak börek! İşte ortaya çıkmaya başladılar. Börekçi kahvenin camına bakıyor. Eliyle işaret etti: Gel. Kapıda bitiverdi börekçi. Börek ver. Kıymalı. Ne bileyim işte, iki yüz gram olsun.
        Yer yer su birikintileriyle kaplı sokağa saptılar. Sezon sonu, yazlıkçılar siteyi boşalttıktan sonra caddelere ad verilmiş, sokaklar numaralanmış. Sitenin yönetim kurulu üyesi arkadaşı ile ayaküstü konuşmalarının birinde (hep öyle olurdu zaten, şöyle bir oturup konuşalım, derler, ama bir türlü gerçekleştiremezlerdi; konuşmaları ise o kadar uzun sürerdi ki, at duruşlarını bozmadan sık sık ayak değiştirmek zorunda kalırlardı) sokak ve caddelerin adlandırılması konusunda çalışmalar başlattıklarını, ama işin içinden nasıl çıkacaklarını kendilerinin de bilmediğini söylemişti. Yapay bir gülüşle dinlemişti, çünkü sokakların adlandırılması ya da numaralandırılması onu hiç ilgilendirmiyordu. Yapay bir baş onayı, yapay bir ayak değiştirme. At duruşu, yani ayağın birinin dizden hafifçe bükülerek dikilinmesi bir sıkıntının sonucudur. Hele konuşan iki kişi de at duruşundaysa ikisi de sıkılıyor demektir. Görüldüğü gibi sonunda bu işin üstesinden gelmişlerdi., Sokağına 9 numara verilmişti. Arkadaşı sitede olabilir miydi? Olmamalıydı. Tanıdık hiçbir yüzle karşılaşmak istemiyordu. Ama o buradaysa mutlaka öğrenirdi geldiğini. O zaman da, caddelere nasıl ad verildiğini, sokakların neden adlandırılmayıp numaralandığını, ara sokaklara renkli parke taşı döşenmesinin neden aksadığını uzun uzun dinlemek zorunda kalırdı; hem de ayaküstü.
        Taksi yavaşladı, bir su birikintisinin önünde durdu ve ön tekerlekleri ağır ağır suya girdi. Dipsiz bir kuyuya mı batacağız sayın sürücü? (Sana da Sami diyebilir miyim?) Burun üstü iskandil olup yitecek miyiz? Gölcüğü geçtiler. Çok yağmur yağdı, dedi şoför, hiç durmayacakmış gibi yağdı. Bazı evleri su bastı, çatılar aktı. Benimki de akmıştır, diye düşündü. Ev batmıştır. Batsın. İleride, sağda, bahçe duvarı olan evin önünde duracağız. Şoför başını eğip anladığını belirtti. Evin önünde durdular. Taksicinin parasını ödeyip indi. Şoför de inip paketlerin çıkarılmasına yardım etti. İçki şişelerinin bulunduğu torba oldukça ağırdı.
        Taksi geri geri sokaktan çıkarken ellerini beline dayayıp eve baktığında, üst balkondaki direğin balkon duvarına yakın bölümünde bir kütle dikkatini çekti. İstem dışı bir bakıştı; işte sonunda geldim, anlamına da gelirdi, son bıraktığımızdan bu yana canımı sıkacak olumsuz bir şey olmuş mu anlamına da. Bir kavun büyüklüğünde, kaplumbağa kabuğuna yakın bir renkte, plastik gibi, şekilsiz, yamru yumru, ağır akışkan bir maddeye benziyordu. Aşağıdan atılmış da "lök" diye oraya yapışmış gibi duruyordu. Küçük bir panik yaşadı ve "O da nesi?" diye mırıldandı. Kısa süren bir panikti bu, çünkü o garip kütlenin çevresinde dönüp duran birkaç arıyı görünce onun ne olduğunu anlamıştı. Yaban arılarının yaptığı bir kovandı bu.
        Başka yer mi bulamadınız, diye mırıldandı. Panjurlara baktı bir süre. Hapishanene hoş geldin. Yatak odası olarak kullandıkları odanın penceresinin üstünde, saçağın altında da arılar vardı. Anlaşılan oraya da kovan yapma hazırlığı içindeydiler. Onları önlemeliyim ve o yuvayı dağıtmalıyım. Kapıyı açtı. Evin içi karanlık ve havasız. Küf kokuyor. Kapının pervazına da örümcekler yerleşmiş ve mendil gibi ağlar örmüşler. Ne çok örümcek var burada. Yaz boyunca onlarla savaşmışlardı. Karısı bıkmıştı. Uzun saplı süpürgeler, ucuna bez bağlanmış sopalar, böcek ilâçları, hiçbiri etkili olamamıştı. İşte yine kuşatmışlardı evi. İçeriden örümcekler, dışarıdan yaban arıları. Arıların yuvası dağıtılacaksa, örümcekler için de aynı yıkım plânlanmalı, yok, örümcekler ellenmeyecekse arıların ne günahı var. Buradan ayrılalı ne kadar oldu ki! Olsun, isterse bir hafta geçsin, onlar gittiğinizi anlar ve gelip yerleşirler. Sigortaları açtı. Yaz sonu ev terk edilirken sigortalar kapatılır, su kesilir, güneş enerjisinin deposu boşaltılır, eşyalar toplanır, koltuk ve kanepelerin ve televizyonun üstüne örtüler örtülür (örümceklere açık davetiye), buzdolabının kapısına bir şişe sıkıştırılarak aralık bırakılır. Dolabın fişini taktı. Yiyecek paketlerini ve içkileri yerleştirdi. Panjurları, kapıları ve pencereleri açtı. Solgun bir günışığı doldu içeri. Hava kapalı. Yağmur başladı, başlayacak. Üzerine örtü örülmüş koltuğa oturup ayaklarını sehpaya uzattı ve başını geri yaslayıp gözlerini yumdu.
        Üst kata çıkarken merdivenlerdeki lekelerden çatının aktığını anladı. Her şey batmıştır. Tavanın beyaz kireç badanası -daha geçen yaz bütün evi boyatmışlardı- yer yer sarımtırak kahverengimsi lekelerle kaplanmıştı. Küf ve nem kokusu burada daha yoğun. Sünger yatağın üzerinde kocaman bir leke var. Ev iyice havalanmalı. Adam bulup kiremitler aktarmalı. Akan yerler belli. Yağmur başlarsa yine akacak. Tavan arasına çıkıp bakmalı. En azından, geçici bir çözüm olarak akan yerlere plastik kaplar, tencereler vs. konabilir. Bütün bunlar zamana yayılacak işler; yağmurun acelesi yoksa onun hiç yok. Önce bir çay demlemeli. O böreği sonuna dek yediğine çok pişman, ama oldu bir kere. Burada kaldığı sürece bazı sözcükleri hiç kullanmayacak, aklından bile geçirmeyecek. Bunların başında da "keşke" geliyor.
        Üç büyük karabasanı vardı. Temel karabasanları. Bunları gördüğü gecenin sabahı ve günboyu huzursuz olurdu. Birşeyler beklerdi; kötü, can sıkıcı, olumsuz. Bunlardan biri coğrafya dersi ile ilgiliydi. Onun döneminde (belki hâlâ öyledir) lise ikinci sınıfta ülkeler coğrafyası okutulurdu. Karabasanındaki ülke, Ürdün. Nüfusu, yüzölçümü, ekonomisi. Bir türlü öğrenemediği (daha doğrusu ezberleyemediği) tek ülke. Düşünde, yıllar sonra, geriye dönük yapılan bir tarama sonucu lise ikinci sınıfta (tabii, Ürdün yüzünden) coğrafya dersinden kaldığının anlaşıldığı ve bu nedenle bütün diplomalarının iptal edildiği kendisine bildirilir. Bu işi araştıran, yüksek tansiyondan muzdarip, kıpkırmızı suratlı, kısa boylu ve küt, öğrenciler arasında adı Temel Yılanı olan, Ürdün, derken kalın dudaklarından tükürükler saçan Coğrafya Öğretmeniydi. Şimdi ne olacak, derdi. Öncelikle, sahtekârlık suçundan hakkında dava açılacak ve diplomaları iptal edildiği için işine son verilecekti.
        İkinci büyük karabasanı askerlikle ilgiliydi. Yeniden askere çağrıldığını görürdü düşünde. Bu görevi yerine getirdiğini ne kadar anlatsa da kimseye dinletemezdi.
        
        
        
