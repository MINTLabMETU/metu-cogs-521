                       
        
        
                
             haber
                   
        Anjelika Akbar, Bach A L'Oriental'de Bach'ın eserleriyle doğunun vurmalı 
              çalgılarını birleştirdi 
              Oryantalle sarmaş dolaş 
              Anjelika Akbar'ın Mydonose Showland'deki perşembe ve cuma akşamı 
              gerçekleştirdiği Bach A L'Orientale gösterileri, Doğu daha baskın olsa da 
              kendisinin de amaçladığı gibi Doğu ve Batı'nın kucaklaşmasıydı. ''Dağ 
              köyünde çobanın türküsü, Mozart'ın senfonisi, bir Hırvat dansının özünde 
              aynı olduğu'' düşüncesi Bach A L'Orientale çalışmasının temel felsefesini 
              oluşturuyor: 
              ''Türkiye'nin topraklarındaki hazineleri görmezlikten gelerek başka bir 
              yerlere yürüyorsunuz. Eğer insan kendi öz toprağının kültürünü ve 
              zenginliklerini bilmiyorsa o zaman gerçek anlamda diğer kültürlere de 
              değer vermez. Bach A L'Oriental çalışmasında insanları hoşgörüye davet 
              ediyorum.'' 
              ''Bu Bach'a bir ihanet değil. Bach olduğu yerde duruyor. Cazla Bach 
              oluyor, Afrika enstrümanlarıyla çalınıyor. Darbukaya sıra gelince 
              eleştiriliyor. Tartışmalara yol açacağını bilerek yapıyorum. Çünkü 
              savaşların yaşandığı bu dünyada insanların farklılıklarına rağmen 
              güzellikler yaratabiliriz." 
              HATİCE TUNCER 
              Piyanist Anjelika Akbar 'ın çaldığı Johann Sebastian Bach 'ın 
              notalarına, darbuka ritimleri eşlik ediyor. Sopranoyu ney izliyor, piyano 
              araya giriyor, etnik vokal katılıyor, kopuz tınıları kulakları dolduruyor. 
              Yeniden vurmalı çalgılar ve perdede Asena 'nın dansı... Piyano, 
              keman, modern dans ve yeniden sihirli parmakların ritmi... Tekerlekli 
              sandalyede Asena, kucaklaşmalar, gözyaşları... Biraz klasik, biraz 
              popüler, biraz etnik... 
              Anjelika Akbar'ın Mydonose Showland'deki perşembe ve cuma akşamı 
              gerçekleştirdiği Bach A L'Orientale gösterileri, Doğu daha baskın olsa da 
              kendisinin de amaçladığı gibi Doğu ve Batı'nın kucaklaşmasıydı. 
              Kazakistan'da doğan ve henüz 3 yaşında piyano eğitimi almaya başlayan 
              Akbar, Özbekistan'daki Taşkent Devlet Upsenky Müzik Okulu'nda 11 yıl 
              piyano ve kompozisyon eğitimi gördü. Taşkent Devlet Konservatuvarı'nda 5 
              yıl kompozisyon ve orkestrasyon eğitimi aldı. Özbekistan Milli UNESCO 
              komitesinde üyelik yaptı. 
              Türkiye'de kaldı 
              UNESCO'nun uluslararası bir film projesine müzik yapan Akbar, eşiyle 
              birlikte birçok ülke gezdikten sonra geldiği Türkiye'de kalışını kadere 
              bağlıyor. Türkiye'ye geldiğinde 8.5 aylık hamile olan Akbar, yolculuğun 
              sakıncalı olduğunu düşünüp doğumunu Türkiye'de yaptı. Doğum, çocuğun 
              büyümesi derken Akbar 1993'te Türkiye vatandaşlığına geçti. Hacettepe 
              Üniversitesi Devlet Konservatuvarı'nda yüksek lisans yapan Akbar, Ankara 
              Üniversitesi Devlet Konservatuvarı'nda kurucu öğretim üyeliği yaptı. Kendi 
              eserlerinin yer aldığı ''Su'' albümünü 1999'da çıkaran Akbar, Vivaldi' nin 
              ''Dört Mevsim'' inin solo piyano uyarlamasını yaptı ve yorumladı. 2002'de 
              piyasaya çıkan bu albümün ardından Zara ve Rana Pirinççioğlu 'yla 
              hazırladığı ''Bir'den Bir'e'' albümüyle adı klasik müzik çevreleri dışında 
              da duyuldu. 
              Akbar, Bach A L'Orientale albümünde ve konserlerinde Johann Sebastian 
              Bach'ın eserlerini Doğu ritimleriyle yorumluyor. Akbar'a kopuz, ebow ve 
              perdesiz gitarıyla Erkan Oğur , vurmalı çalgılarda Mısırlı Ahmet ve Mehmet 
              Akatay , neyde Ercan Irmak , viyolonselde Reyent Bölükbaşı eşlik ediyor. 
              Hollandalı soprano Djoke Winkler Prins 'in vokal yaptığı albümün 
              klibinde Asena dans ediyor. 
              Baharatlı yaşamın esintileri 
              Akbar, Bach'ın notalarına darbukanın ritim tuttuğu Bach A L'Orientale 
              albümüne ilişkin olumlu ve olumsuz eleştiriler alıyor. Akbar, müzikal 
              eleştirileri kabul edebileceğini, ancak felsefi olarak bu kucaklaşmaya 
              eleştirinin yersiz olduğunu düşünüyor: ''Doğu ve Batı kucaklaşması şu anda 
              yaşanan bir süreç. Bach, Mozart, Beethoven , daha birçok bestecinin 
              eserlerinde müzikal denemeler yapıldı. Bu müzikal denemeler o bestecilerin 
              yüceliğini düşürmüyor. Bach, Doğu'ya gelmiş olsaydı buradaki ritimleri 
              kullanırdı, buna inanıyorum. Ben de bir besteciyim. Doğu'ya geldim, 
              baharatlı hayatın esintileri beni sardı. Zaten ben Orta Asya'da doğdum. 
              Doğu felsefesi, müziği, kültürü, görsel sanatları benim hayatımda büyük 
              bir yer alıyordu. Batı 
              klasik eğitimi gördüm. Dünyanın bu iki önemli kültürü, Doğu ve Batı, 
              içimde zaten birleşmişti.'' 
              Senfoni ve çobanın şarkısı 
              Bach'a ihanet değil ''Bach'a bu yapılır mı'' diye eleştirenlere, ''Bu 
              Bach'a bir ihanet değil. Bach olduğu yerde duruyor'' diyen Akbar, 
              kucaklaşmanın şu anda dünya için en önemli şey olduğunu düşünüyor: ''Cazla 
              Bach oluyor, Afrika enstrümanlarıyla çalınıyor. Darbukaya sıra gelince 
              eleştiriliyor. Tartışmalara yol açacağını bilerek yapıyorum. Çünkü 
              savaşların yaşandığı bu dünyada insanların farklılıklarına rağmen 
              güzellikler yaratabiliriz. Bu bir müzik deneyi değil. Bu yeni oluşan 
              dünyanın ihtiyacıdır.'' 
              ''Dağ köyünde çobanın türküsü, Mozart'ın senfonisi, bir Hırvat dansının 
              özünde aynı 
              olduğu'' düşüncesi Bach A L'Orientale çalışmasının temel felsefesini 
              oluşturuyor: ''Türkiye'ye geldikten sonra klasik müzik çevrelerinin Doğu 
              müziğine ve felsefelerine 
              eleştirici ve küçümseyerek baktıklarını gördüm. Bunun sebebini araştırmaya 
              başladım. Türkiye'nin topraklarındaki hazineleri görmezlikten gelerek 
              başka bir yerlere yürüyorsunuz. Eğer insan kendi öz toprağının kültürünü 
              ve zenginliklerini bilmiyorsa o zaman gerçek anlamda diğer kültürlere de 
              değer vermez. Bach A L'Oriental çalışmasında hoşgörüye davet ediyorum.'' 
              Akbar, Doğulu Bach çalışmasıyla entelektüel bir aileden gelen iyi eğitimli 
              bir müzisyen olarak çevresini biraz şaşırtmak istemiş. ''Neden'' desinler 
              ve düşünsünler istemiş: ''Gerçekten bu tarz çalışmada müzik benim için 
              sadece araçtır. O anlamı ararken belki benim o geldiğim noktalara 
              gelecekler diye düşünüyorum. Kültür alanında kendi inandığı dinden başka 
              dinleri kötü görenler gibi savaş olmaz. Kültür güzellik yaratmak için 
              vardır.'' 
              Akbar'la söyleşimizde sözün Asena'ya gelmesi kaçınılmazdı. Klibinde 
              Asena'nın dans ettirilmesi, ticari ya da popüler olma kaygılardan mı 
              kaynaklandığı sorumuzu yanıtlamaya, ''Herkesin takıldığı nokta burası'' 
              diye başladı: ''Asena'nın iki yıl önce çıkmış olan bir ritim albümü vardı. 
              Ben müzikoloğum ve bu toprakların müziği ile ilgileniyorsam ne varsa 
              öğrenmem lazım. Ama daha önce dinlememiştim. Bir arkadaşımın evinde 
              tesadüfen dinledim. O önyargılar, o imajlar benim kafamda yoktu. Orada bir 
              ritim vardı ve ben o ritmi müzisyen olarak altyapıda kullandım. Bach'ın en 
              sevdiğim prelüdlerinden birinin o ritme uyduğunu hissettim. Bu bir buluştu 
              benim için. Ben Türkiye'nin magazin tarafını izlemiyorum. Oryantal dansöz 
              değil, Batı gözüyle bir dansçı o. Asena'nın kendi dans hareketleriyle 
              oluşturduğu ritimleri kullandım, onun için başkasını çağıramazdım. Daha 
              sonra Bach'ın en sevdiğim eserlerini toparladım ve düzenledim ve hangi 
              enstrümanı eklemek istediğimi düşündüm. Böylece Erkan Oğur, Ercan Irmak, 
              Reyen Bölükbaşı, kemancılar, soprano, herkes bu albüme katkıda bulundu. 
              Doğu'da Bach, Doğulu Bach gibi geniş yelpazede kullandık. Yani ben Bach'ı 
              Doğu'ya davet ettim.'' 
              Sevgiyi hatırlatmak 
              Çalışmalarını ticari amaçlarla değil, ''sevgiyi hatırlatmak için'' 
              yaptığını anlatan Akbar, klasik müziğin popülerleştirilmesini de yararlı 
              buluyor: ''Katı klasik müzik dinleyicileri istemezlerse dinlemeyebilirler. 
              Bilmeyen insan için bambaşka bir dünya açılıyor. İlk albümüm Su benim için 
              son derece popüler bir çalışmaydı. Ama pop dinleyen insan için bu tam bir 
              klasik müzik. İnsanların bakış açısına bağlı yani. Böyle bir köprü inşa 
              ettiğiniz zaman Bach en azından dokunulabilir oluyor.'' 
              Sanatçıya destek 
              Akbar, geçmiş yıllarda Kazakistan, Özbekistan ve Rusya'da sanat ve müzik 
              eğitiminin hiçbir ülkeyle kıyaslanamayacak kadar yüksek olduğunu 
              anlatırken geleceğe olan umudunu da aktarıyor: ''Şimdilerde eski kalitede 
              değil ama doğduğu ve o kadar yüksek seviyede sanat ve müzikle uğraşan bu 
              toplumlar bir yerde durmaz. 
              Rusya'da gözlerini kapatmak için sanata önem veriliyor derlerdi, ama 
              Çarlık zamanında da öyleydi. Sonradan gelen bir şey değil. 
              Biraz zaman gerekli; o değerler kaybolamaz, mutlaka ortaya çıkar. Moskova 
              Konservatuvarı'ndan bir soprano arkadaşın anlattıklarını hep hatırlarım. 
              Moskova Operası'nın temsillerinde seyircilerin çiçek atmasını sanatçılar 
              gözyaşları içinde karşılıyorlarmış. Çünkü o çiçeklerin neredeyse 
              insanların bir aylık maaşı olduğunu biliyorlar. İnsanlar sanatçılara moral 
              olsun, kendilerini iyi hissetsinler diye çiçek veriyorlar.'' 
        
        
        Asım Bezirci 'nin 1968'de yayımlanan seçkisini Kemal Özer genişletip 
              güncelleştirdi 
              Şiirimizin sekiz yüzyılı 
              'D ünden Bugüne Türk Şiiri', genel yapısıyla tarihsel evrim çizgisini 
              izleyen bir seçki. Şiirlerin seçiminde, estetik değerlilik ve çeşitlilik 
              ölçütleri özellikle göz önünde tutulmuş. Halk ve divan şiirimizle yeni 
              şiirimizin 1970'li yıllara kadar belli başlı tüm şairlerine yer verilmiş. 
              EGEMEN BERKÖZ 
              Yazınımız 21. yüzyıla şiir seçkileriyle girdi denebilir. Mehmet Doğan 'ın 
              Yapı Kredi Yayınları'ndan çıkan seçkisi, özellikle, tartışmalara neden 
              olurken; daha önce yayımlanmış seçkilerin de yeni, genişletilmiş baskıları 
              birbirini izledi. Bunlardan biri de 1993 Sıvas kıyımında yitirdiğimiz Asım 
              Bezirci 'nin ilk baskısı 1968'de yayımlanmış olan seçkisiydi. Bu seçkiyi 
              genişleterek güncelleştiren Kemal Özer 'le konuştuk. 
              Bildiğin gibi piyasada çeşitli Türk şiiri seçkileri vardı. Memet Fuat 
              'ın, Mehmet H. Doğan 'ın , Ataol 'un seçkileri ilk aklıma gelenler. 
              Sizinkinin farkı ne? Hangi gereksinimleri karşılayacak? 
              Seçkiler sıradan seçmelerle de oluşturuluyor, saydığın 
              antolojilerde görüldüğü gibi ciddi bir çalışmaya, iz bırakan bir 
              değerlendirmeye de örnek oluyor. Ciddiye alınacak çalışmalar, gerek tek 
              tek ozanları, gerekse belli bir dönemi ya da bütünüyle Türk şiirini 
              değerlendirirken belli bir sanat beğenisi, temellendirici bir görüş ortaya 
              koyuyorlar. Asım Bezirci, bu saydıklarının hepsinden önce, 1968'de 
              yayımlanmış olan "Dünden Bugüne Türk Şiiri" nin ilk basımına yazdığı 
              önsözde, yaptığı çalışmanın amacını şöyle vurgulamıştı: ''Türk şiirinin 
              tarihsel evrim çizgisini türlü yönleri ve güzel örnekleriyle ortaya 
              koymak.'' 
              Bunu yaparken de, şiirlerin estetik ve tarihsel bir değerlilik ve 
              çeşitlilik taşımalarını önemsemişti. Hatta, o güne değin antolojilerin 
              çoğunlukla dışında bırakılmış, edebiyat tarihlerine sokulmamış kimi 
              toplumcu ozanlara, yer verilmekten kaçınılan yenilere ve gençlere özel 
              olarak sayfalarını açmıştı. Yayımlandığı yıl düşünüldüğünde bu önemli bir 
              özellik. "Dünden Bugüne Türk Şiiri"nin bir başka önemli özelliği, Türk 
              şiirinin 800 yıllık birikimini, divan ve halk şiirlerimizi de kapsayacak 
              biçimde, benzerlerinden farklı olarak topluca el altına getirmesi, 
              ötekilerden daha kapsamlı olması. 
              Genişletilmiş yeni basımında antolojinin hangi özelliklerini korudun, 
              neler kattın? 
              ÖZER - Yeni şairler ve şiirler kattım; bunu yaparken, yeni basım hazırlığı 
              sırasında Asım Bezirci'nin elimize geçen bir başka antoloji için yaptığı 
              çalışmayı da göz önünde tuttum. Bir de tek tek ozanlar için yazdıklarımın 
              yanı sıra, ''Tanzimat'tan Günümüze Türk Şiirinin Görünüm ve Evreleri'' 
              başlıklı bir genel değerlendirme yazısı yazdım. 
              Şiirimize bir bakış doğrultusu 
              Bir de ne gibi bir gereksinimi karşılayacak bu antoloji diye sormuştum. 
              ÖZER - Evet, bunu şöyle açıklayabilirim. 1980 sonrasının koşulları, 
              insanların toplumsal ilişkilere, siyasete bakışını nasıl yönlendirdiyse, 
              okurların ve daha önemlisi ozanların şiire bakışında da etkin oldu. 
              Antolojiler bu konuda yönlendirici bir bakış getirme, bir yaygınlık 
              sağlama kaynağı aynı zamanda. 
              Şiir birikimimizin nerden kalkıp nereye geldiğini doğru kavrama, sanatla 
              toplumsal ve siyasal gelişmeler arasındaki ilişkiyi ortaya koyma, bugünden 
              yarına yönelişin ne olacağını, nasıl olacağını sezdirmede önemli pay 
              sahibi. 
              "Dünden Bugüne Türk Şiiri", saydığım bütün özellikleriyle, ama en çok da 
              şiirimiz için bir bakış doğrultusu ortaya koymasıyla önemli bir 
              gereksinimi karşılayacak diyebilirim. 
              Asım Bezirci'nin seçkisi hemen hemen en gençlere kadar geliyordu. 
              Örneğin, 1968'de yayımlanmıştı ve ilk kitabı 1966'da yayımlanmış olan ben 
              (27 yaşımda) vardım. Seninki ise 40'lı-50'li yaşlara kadar ancak geliyor. 
              Niçin? 
              ÖZER - Dünden Bugüne Türk Şiiri'nin ilk basımında Asım Bezirci, yeni ve 
              genç ozanlara yer vermeyi özellikle istemişti. Bu seçimi yaparken de, 
              önsözde belirttiği gibi, yaptığı işin hem zor, hem tehlikeli olduğunu 
              vurgulamış; ''Dilerim ki zaman beni yanıltmaz'' demişti. Yeni basımda 
              çıkarılan 11 adı düşündüğümüzde, dileğinin tümüyle yerine gelmediği 
              söylenebilir. 
              Buna karşılık, Bezirci'nin sonradan elimize geçen ve 1985'lerde yaptığı 
              antoloji hazırlığında, yeni ozanları seçerken 1970'lerde kendini 
              kanıtlamış olanlarla yetindiği anlaşılıyor. Ben genişletme ve geliştirme 
              çalışması sırasında bunları göz önünde bulundurarak, yaştan çok, 
              1970'lerde beliren değerleri temel aldım. 
              Bu yıllarda ortaya çıkan ozanların tarihsel gelişim çizgisi içinde bir yer 
              edindiklerini, bu yerin sonraki ürünleriyle de bağdaşık kaldığını 
              düşünüyorum. Oysa 1980'lerden günümüze doğru yaklaştıkça yapılacak seçimin 
              daha da öznelleşeceği ortada. 
              Eklenen şairlerin çoğu Bezirci'nin seçimi 
              Yani, Asım Bezirci antoloji hazırlığı tarihinden (1985) 15 yıl önce 
              kendini kanıtlamış şairleri alacakmış. Aynı yaklaşımla, 2002'de 1987'ye 
              kadar inmek gerekmez miydi? 
              ÖZER - Dünden Bugüne Türk Şiiri, genel yapısıyla tarihsel evrim çizgisini 
              önemseyen bir seçki. Yapılacak ozan seçimini de, öznelliği azaltan bir 
              dikkatle, ancak bu evrim çizgisi içinde yer bulmuş, yerini sonraki 
              ürünleriyle de korumuş ozanlarla sürdürmeli diye düşündüm. 
              Zaten yeni eklenenlerden birçoğu Asım Bezirci'nin sonraki antoloji 
              çalışmasından aktarıldığı için doğrudan onun tercihiydi. 
              Örnek vermek gerekirse Adnan Yücel, Ozan Telli, Ahmet Telli, Tuğrul 
              Tanyol, Hidayet Karakuş, Hüseyin Haydar, Hüseyin Ferhad, Abdülkadir Bulut, 
              Erdal Alova 'yı değerlendirmiş ve ürünlerini seçmişti. Ben hem bunları 
              yeni basıma koymakla, hem de aynı doğrultuda yeni ozanlar eklemekle onun 
              yaptığı işi sürdürdüğümü, daha yenilerden bana göre bir seçim yapmak 
              yerine, onun belirlediği evrim çizgisine bağlı kaldığımı düşünüyorum. 
        
        
        
        
