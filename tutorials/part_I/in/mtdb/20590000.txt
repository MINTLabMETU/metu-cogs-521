                       
         
        
                
             haber
                   
        Kalanların prosedürlerin tamamlanmasının ardından ihale yöntemiyle satılacağı ifade edilen raporda, "Ayda iki - üç adet ihale yapılarak, piyasadaki fiyatların asgari düzeyde etkilenmesine özen gesterilecektir" denildi. Batık banka patronlarından tahsilata önem verildiği belirtilen raporda, borçlularla gönüllü ödeme yollarının arandığı, açılan davalarlar da hukuk mücadelesinin verildiği anlatıldı. Bankalarda hakim ortak statüsünde bulunan 68 kişi hakkında şahsi iflas davası açılırken, şu ana kadar sekiz iade tazmin davcası açıldı. Bu kişilere açılan davaların parasal tutarı ise 6.1 milyar doları buluyor.
        Moda 'Hamam'a girdi
             AÇIK KOYU SOHBETLER
        EYLEM TÜRK
             Lisans haklarını iki yıllığına Eke Tekstil'e kiralayan modacı İdil Tarzi, firmayla yaptığı anlaşma sonucunda ev tekstiline giriyor. Bu alanda "Hamam" ve "İdil Tarzi Home" adlı iki markayı hayata geçirecek olan Tarzi, ev tekstili konusunda ilk defa çalışacağını, bunun kendisi için yeni bir proje olduğunu söyledi.
             İlk etapta Hamam markası için havlu ve bornoz koleksiyonları üzerinde çalışmaya başladığını anlatan Tarzi, işbirliği kapsamında "Hamam" isimli mağazalar da açacaklarını belirtti.
             Hamam markasını ilk olarak ocakta yapılacak Heimtextil Fuarı'nda tanıtacaklarını belirten Tarzi, "Benim uzmanlık konum triko. Ve triko tasarımcısının ipliği çok iyi tanıması gerekiyor. Havlu da böyle. Dolayısıyla bu tip bir proje bana yabancı değil" diye konuştu.
        Kasım ayında Eke Tekstil ile lisans anlaşması yapmanızda neler etkili oldu?
             Biz koleksiyonumuzu kendimiz tasarlıyoruz, fabrikalara üretimini yaptırıyoruz. İdil Tarzi markasının ne şekilde yoluna devam edeceği konusunda bir takım stratejiler belirlerken, bir karar aldık. Bu markanın gidişatı ancak çok ciddi boyutta işbirliğiyle olacaktır. Bir tasarımcının kendi maddi imkanlarıyla daha ileriye gidebilmesi tamamen bir ticaret konusu. İmalat, fiyat tutturma gibi konuların yanında toptan organizasyonu ve satış ekibine ihtiyacımız var. Dolayısıyla böyle bir işbirliği arayışına girdik. Trikoda görüşmelerim sürerken karşımıza ev tekstili ile ilgili yepyeni bir proje çıktı.
        Nasıl bir proje bu?
             Denizli'li Eke Tekstil ile yaptığımız görüşmeler sonucunda iki büyük markayı 1 kasımda beraber canlandırmaya karar verdik. Bunlardan bir tanesi "Hamam" markası. Diğeri de beraber projelendirmeye başladığımız "İdil Tarzi Home." Bu iki markanın tasarım, kreatif, koleksiyon ve iletişim faaliyetlerini biz, üretim, satış, dağıtım ve finansmanını ise Eke Tekstil üstleniyor. 
             Bu aşamada iki firmanın kendi konularındaki deneyim ve bilgilerini ortak bir başarı için birleştirme kararı aldık. Çok heyecan verici bir proje. Çok büyük bir ilki yaptık. Tasarım markası olarak İdil Tarzi'nin lisans haklarını Eke Tekstil'e kiraladık. Dünyada da bunun örnekleri var.
        Hamam markası ne zaman piyasada olacak?
             Önümüzdeki ocak ayında Heimtextil Fuarı'nda Hamam markasının ilk lansmanını gerçekleştireceğiz. Koleksiyonumuzda havlu ve bornozların yanında hamam markalı sabunlar da yer alacak. 
             Ayrıca önümüzdeki günlerde "Hamam" adlı mağazalar da açmayı planlıyoruz. Bu mağazaları sadece yurtiçinde değil, yurtdışında da açmayı planlıyoruz. Bunlar lüks mağazalar olacak. 
        Hedefim bezmiş insanlar
        2004'teki moda trendleri ne olacak?
             Tasarım olayların, kültürel değişimleri hissetmekten ibaret ki siz o insanları giydireceksiniz. Ben şu anda 2004 yılını hazırlıyorum. İleriyi göremediğim müddetçe yaptığım hiçbirşey doğru olamaz. Dünyadaki giyinme trendleri "relax" kelimesi üzerine odaklandı. Yani rahatlık üzerine. Dünya çok hızlı bir iletişim temposunun içine girdi. Bu iletişim hepimizi çok yoruyor. Herkes herşeyden anında haberdar. Zamana karşı yarışıyoruz. Önümüzdeki dönemde hepimiz hayatımıza biraz daha sevgiyi ve manevi değerleri sokmaya çalışacağız. Kendimize vakit ayıracağız. Yaşadığımız mekanlara vakit ayıracağız. Buna yönelik çalışmalar yapıyorum. Tasarımların özünde yaşam şekli rol oynuyor. Hayatından bezmiş insanlara hitap edeceğim. Onların hayatını daha mutlu yapmak istiyorum. Ürünlerimin onlara mutluluk vermesini amaçlıyorum.
        Bütün gay'lerin müşterim olmasını istiyorum
        Hamam kimlere hitap edecek?
             Hamam markası sofistike, 40 yaş üstü ve B grubu üstüne hitap ederken, İdil Tarzi daha trendy, dinamik, daha canlı bir koleksiyon olacak. Hamam isim itibariyle güçlü ve net bir ifadesi var. Oryantal bir isim ama ürünlerin çizgisi oryantal olmayacak. Biz global bir marka olmasını hedefliyoruz. Markanın felsefesi geçmişten izler taşıyan, seksi ve sade olacak.
             Hamam'ın logosunda bir takım mesajlar vermeye çalıştık. Hamam yazısının hemen altında eşcinselliği, heteroseksüelliği ifade eden dişi ve erkek formlardan oluşan akslar var. Ben bütün gay'lerin müşterim olmasını istiyorum. Her gay'in evinde Hamam markalı bir ürün bulunsun istiyorum. Ayrıca görme engelliler için de ürettiğimiz havluların kenarlarında, "braille alfabesiyle" hamam yazacak.
        AB pozisyonu alındı
        Piyasa, geçen haftanın son günü Kopenhag Zirvesi'nden tarih için tarih çıkacağı beklentisiyle pozisyon açtı. Beklentinin gerçekleşmesi durumunda endeksin 1.10 sente doğru kademeli yükselmesi bekleniyor
             SONGÜL HATISARU
             Piyasa, 12 Aralık'ta yapılacak Kopenhag Zirvesi'nden tarih için tarih beklentisiyle yönünü belirlemeye çalışıyor. AB'den tarih için tarih verilmesi beklentisi, fiyatlara bir miktar yansımış durumda. Ancak, beklentinin gerçekleşmesi durumunda olumlu havanın sürmesi ve endeksin 1.10 sente doğru kademeli yükselmesi bekleniyor. Gerçekleşme olasılığı çok düşük olan, AB'den tam üyelik için müzakere tarihi çıkması durumunda ise borsada hayallerin sonu olmayacak. 
             Geçtiğimiz haftayı yüzde 1.49 düşüşle 13.300 seviyesinden tamamlayan İstanbul Borsası bu hafta takas avantajının kullanılması ile yukarı doğru bir hareket deneyebilir. Faizdeki düşüş ve doların 1 milyon 525 liraya kadar gerilemesi de borsada umutları artırıyor. Piyasada bayram tatilinin ardından 9 Aralık'ta, AB'ye yönelik beklentilerin yön bulacağı bir haftaya başlayacak. 
             Portföyü dengeli dağıtın
             12 Aralık öncesinde risk almak istemeyen yatırımcı portföyünü eşit bir şekilde bono, borsa, döviz ve likit enstrümanlar arasında dağıtabilir. Risk alabilen yatırımcı ise portföyünde borsanın oranını yüzde 40'lara kadar yükseltebilir. Bir düzeltme yapması beklenen dolar çok gerilemiş durumda. Dolardaki düşüşte geçen cuma günü yurtdışı piyasalarda Türk eurobandlarına gelen talepte etkili oldu. 
             Eurobondlara gelen talebin etkisiyle içeride de bono faizlerinin gerilemesi dolara satış olarak yansıdı. Yurt dışında özellikle yabancı müşterilerin, Türk tahvillerini satın alması ileriye yönelik beklentilerinin iyimser olduğunu gösteriyor. IMF'le başlayacak görüşmelerin seyri de endeksin kısa vadeli yönünde etkili olacak. Sadece serbest bırakılacak kredi dilimi için değil, 2003 yılında yapılacak olan borç servisinin de sorunsuz gerçekleştirilebilmesi için IMF'in desteğine ihtiyaç var. AB ile ilgili beklentilerin sonuçlanmasından sonra, piyasalar hükümetin icraatlarına odaklanacak.
        YKB'den rekor zarar
             Geçtiğimiz hafta en fazla izlenen ve oynaklığı ile baş döndüren hisselerden biri olan Yapı Kredi Bankası, 432.3 trilyon TL zarar açıkladı. 6 aylık bilançosunda 88 trilyon TL zarar açıklayan bankanın zararı katlandı. 
             Uzmanlar, şirketin zararındaki bu hızlı artışın geçtiğimiz hafta yüzde 24.44 değer kaybeden hisse senetlerine bir miktar daha olumsuz yansıyabileceğini söylüyor. Ancak, bankanın yüksek zarar açıklaması beklenen bir gelişme olduğu için zaten çok gerileyen hissede aşağı yönlü bir hareket olması durumunda dahi bunun kısıtlı ve kısa süreli olması bekleniyor. Bankanın rekor zarar açıklamasında, 2.1 katrilyon liraya ulaşan takipteki alacaklara ayrılan karşılık etkili oldu. Pamukbank'la ilgili olarak yaşanan gelişmeler ve bunun Yapı Kredi hisselerine olan etkisi nedeniyle faiz ve döviz cephesindeki hızlı gerilemeye karşın borsadaki hareket sınırlı kaldığı belirtiliyor. 
             Tunç Yıldırım Alfa Men. Genel Müd. Yrd. 
        16.000'leri görebiliriz 
             Eurobondlara bu kadar talebin geldiği faiz ve doların bu kadar hızlı düştüğü bir ortamda, borsanın çok fazla bu seviyelerde kalacağını sanmıyorum. Türkiye'ye şartlı bir tarih verilmesini bekliyoruz. Bu gelişmeyle birlikte Aralık ortasında 16.000'li seviyeleri görebiliriz. Kısa vadede borsada fırsatlar sürüyor. Aralığın ikinci yarısından itibaren, Irak gündeme gelebilir. Risk almak istemeyen yatırımcılar aralık ayının ikinci yarısından itibaren pozisyonlarını küçültebilirler. 
             Erden Emanet Park Raymond Yat. Fon. Müd.
        Portföyde hisseye ağırlık verin
             2030 vadeli eurobondun fiyatı 108 dolara geldi. Piyasa Kopenhag'dan tarih için tarih alınması ihtimalinin kuvvetlendiğini düşünüyor. IMF'le yapılacak görüşmelerde de gerilim yaşanmayacağı kanısı hakim. İyimser beklentiler sürüyor ancak parayı tek enstrümana yatırmak riskli olabilir. 12 Aralık'tan önce portföylerde hisse senedi oranı yüzde 40'a çıkabilir. Yüzde 60'lık kısmı ise bono, repo ve likit enstrümanlar arasında dağıtabilir. Borsada AB'den de bir sürpriz gelmezse 1 sentleri konuşmaya başlayacağız. 
        Fonlarda hisse oranı artıyor
        A tipi yatırım fonlarının portföylerinde borsanın payı artıyor. A tipi değişkenlerde hisse oranı yüzde 49'a, A tipi hisse senedi fonlarda ise borsanın payı yüzde 74'e yükseldi
             SONGÜL HATISARU
             Yatırım fonları, yatırım enstrümanı seçimi noktasında ciddi farklılıklar gösterebiliyor. Sektörün lokomotifi B tipi yatırım fonları portföylerini Hazine bonosu ve devlet tahvili ile repo arasında paylaştırıyor. A Tipi yatırım fonları ise portföylerinde hisse senedi oranlarını arttırmış görünüyor. Fonların içeriği yatırımcının, yatırımlarını yönlendirirken beklenti ve risk düzeyine uygun fon seçimi yapabilmesi için önemli bir unsur. Bilinçli bir yatırımcı açısından satın alınan yatırım fonunun türü aslında portföy içeriği hakkında bilgi veriyor. Fon türüne bakarak portföyde ne oranda hisse senedi, ne oranda tahvil bono bulunduğunu yaklaşık olarak tahmin edebilmek mümkün. Ancak bu tespitin ortalamalardan hareketle yapıldığının altını çizmek gerekiyor. Çünkü aynı türde yer alan iki farklı yatırım fonunun içeriği önemli farklılıklar gösterebiliyor. Aynı kategorideki bir fon gayet agresif davranırken, diğeri daha muhafazakar olabiliyor. Altta yer alan tabloda, her yatırım fonu türü kategorisinde portföylerde taşınan ortalama yatırım enstrümanı ağırlıklarını görebilmeniz mümkün. 
             Fon yöneticinize danışın
             Yatırımcının fon türünü, beklentileri ve risk profiline uygun olarak belirlemesi çok önemli. Bu yolla yatırımcı hangi yatırım enstrümanına yatırım yapmak istediğini belirlemiş ve tercihini portföy yöneticisiyle de paylaşmış oluyor. Fon yöneticisi de, kendisine tanınan sınırlar çerçevesinde ve yatırım fonunun karakterine bağlı kalarak görüş ve beklentileri doğrultusunda yatırım enstrümanlarında pozisyon alıyor. Fonlarda, pozisyonların değişken piyasa koşullarında her gün ayarlandığını da unutmamak gerekiyor. 
             B tipinde bono ağırlığı 
             Fon piyasasının lokomotifi niteliğindeki B tipi likit yatırım fonları ortalamada yüzde 47 oranında tahvil bono taşıyor. Geriye kalan kısmın ise repo olduğu görülüyor. Bu tür yatırım fonlarının kurallar gereği 90 günden kısa vadeli Hazine bonosu ve devlet tahvili satın alabildiği unutulmamalı. Aynı yatırım fonu türü kategorisinde yer almalarına rağmen portföy içerisindeki Hazine bonosu oranını yüzde sıfır düzeyinde tutan yatırım fonu bulunurken, Hazine bonosu oranı kimi yatırım fonunda yüzde 90'a kadar yükselebiliyor. 
             Sektörde her geçen gün önemi artan B tipi değişken ve B tipi tahvil bono yatırım fonlarında ise 90 günden daha uzun vadeli Hazine bonosu ve devlet tahvili yatırımı yapılabiliyor. 
             B tipi değişken yatırım fonlarında yüzde 47 olan ortalama bono oranı farklı yatırım fonlarında kimi zaman yüzde sıfır, kimi zaman ise yüzde 90'ların üzerine çıkabiliyor. 
             B tipi tahvil bono fonlarında ise minimum yüzde 51 Hazine bonosu - devlet tahvili taşıma zorunluluğu bulunuyor. Ortalamada bu tür yatırım fonlarının yüzde 71 oranında Hazine bonosu taşıdığı görülüyor. Tür grubunda yer alan kimi yatırım fonları yüzde 50 minimum düzeydeyken bono oranını yüzde 100'lere kadar çıkartan yatırım fonları da görülebiliyor. Yatırım fonu performanslarında etkin bir diğer unsur ise portföylerin oluşturulmasında kullanılan bono ve tahvillerin vade yapıları.
             Beklentiler alınıyor
             Hisse senedi ağırlıklı A tipi yatırım fonları pazarının lokomotifi A tipi değişken fonlar minimum yüzde 25 hisse senedi bulundurma koşulunu taşıyorlar. Bu fonların ortalamada yüzde 49 oranında hisse senedi taşıdığı görülüyor. Tür grubunda kimi yatırım fonu yüzde 25'lik minimum hisse senedi oranında seyrederken hisse senedi oranını yüzde 90'ların üzerine taşıyan yatırım fonları da yok değil. Bir diğer önemli grup A tipi hisse senedi yatırım fonlarında minimum yüzde 51 hisse senedi taşıma koşulu gerekiyor. A tipi hisse senedi ve A tipi sektör fonlarında borsanın payı yüzde 74'e yükselmiş durumda. Minimum maksimum dengesi ise yüzde 55- yüzde 95 aralığında.
        BDDK'da ikinci başkan yardımcısı sıkıntısı
             KADİFE ŞAHİN
             Bankacılık Düzenleme ve Denetleme Kurumu'nda (BDDK) boş bulunan ikinci başkanlık yardımcılığı için İbrahim Türkiş'in adı geçiyor. Atama kararnamenisinin hazırlandığı öğrenilen Türkiş, Gelirler Kontrolörleri Derneği İstanbul Şube Başkanı.
             Bürokrasi çevrelerinde, seçim öncesinde bir partiden milletvekili aday adayı olarak gösterilen ve seçilemeyen İbrahim Türkiş'in adının kurum için geçmesinin doğru olmayacağı düşünülüyor. BDDK gibi özerk kurumların siyasete karışmış kişilerle yönetilmesinin doğru olmayacağını belirten uzmanlar, "İbrahim Türkiş aday adayı olarak seçilmese bile aktif politikada yer almış bir kişidir. Bu nedenle BDDK'da görev alması doğru olmaz" şeklinde görüş açıkladılar. Türkiş, AKP'den Antalya milletvekili aday adayı olmuştu.
             BDDK'da halen bir ikinci başkan yardımlıcığı bir de üyelik boş bulunuyor.
             Atama nasıl yapılıyor ?
             BDDK'nın ikinci başkanı için atama, ilgili devlet bakanının önerisiyle Bakanlar Kurulu'ndan geçen bir kararname ile Cumhurbaşkanı'nın onayına sunuluyor. Cumhurbaşkanı onaylarsa, onay Resmi Gazete'de yayımlandıktan sonra ataması yapılan kişi yemin ederek göreve başlıyor.
        "Saygınlığımızın zedelenmesi pahasına 'sır'ları açıklamıyoruz"
             BDDK yetkilileri, son günlerde kuruma yönelik eleştiriler karşısında önce hükümete brifing verdi, sonra da kamuoyuna açıklama yaptı. 
             BDDK, geçen hafta Başbakan Yardımcısı Abdüllatif Şener ve Devlet Bakanı Ali Babacan'a verdiği brifingde sunduğu 60 sayfadan oluşan raporu önceki gün kamuoyuna açıkladı. Açıklamaya ilişkin notta BDDK'nın tüm baskılara rağmen Bankalar Kanunu'nda yer alan sırları açıklamama yükümlülüğüne kendi saygınlığının zedelenmesi pahasına uyacağı, acnak bu sırları hükümetle paylaşacağı kaydedildi. Açıklamada, "Gazete, dergi, televizyon, internet ve radyo kanalıyla BDDK'ya ve yönetimine yöneltilen bitmek bilmeyen saldırılara, basının otokontrol mekanizmalarından uyarı gelmediği gibi, kişi haklarına saldırı sayılabilecek haber anlayışı hiçbir kurum tarafından sorgulanmamaktadır" denildi.
        Moldova'dan eş, devletten maaş
        ATO'nun yaptığı 'Krizde Nasıl Davrandılar?' araştırmasına göre, emekli maaşı için sahte evlilik yapan, Moldova'dan kadın getirtip hasta emeklilerle evlendirenler bile var
             Ankara Ticaret Odası'nın (ATO), 'Krizde Nasıl Davrandılar' araştırmasının sonuçlarına göre, krizden etkilenenler, 'akıl almaz yollara' başvurdular. Moldova'dan eş getirtip yaşlı emekli yakınlarla evlendirerek maaş bölüşme, gelini ile anlaşmalı evlilik yaparak, emekli maaşının oğluna, gelinine kalmasını sağlama gibi birçok yola başvuranlar çıktı.
        
        
        
