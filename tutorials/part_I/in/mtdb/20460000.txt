                       
        
        
                
             haber
                   
        Bergamalı köylülerin çevreci eylemi, altın çıkarılmasını durduramadı ama dünyanın en çevreci madenlerinden birini yarattı. Altın madeninin çevreci bir yapıya kavuşmasıyla da, kadınların madene olan ilgisi arttı. Maden karşıtı köylerden eylemlere katılan kızların yanı sıra, mühendis ve tekniker kızlar da, burada çalışmaya başladılar.
             Ovacık Altın Madeni yönetiminden alınan bilgiye göre; 27 Aralık 2002'ye kadar 5.7 ton altın ve 7.2 ton gümüş üretimi gerçekleşti. Bunun toplam değeri 56.8 milyon dolar. (85.7 trilyon lira). Bu paranın yüzde 33'ü devlete kaldı, yüzde 43'ü mal ve hizmet alımına harcandı.
             İLK TERCİH YAKIN KÖYLER
             Madende çalışan 270 kişinin yüzde 80'i Bergama ve madenin çevresindeki köylerden istihdam edilmiş. Burada 25'in üzerinde kadın personel çalışıyor. Bunların 15'i mühendis, operatör ve tekniker olarak görev yapıyor. Elemanlar sınavla alınıyor. Yönetimin ilk tercihi madene en yakın köyler olan Ovacık, Narlıca ve Çamköy... İkinci tercihlerini ise daha uzak köyler olan Pınar, Soğancı, Süleymanlı, Aşağı Kırıklar, Alacalar ve Tepeköy'den yana kullanıyorlar.
             BARIŞ SAĞLANDI
             Toplum İlişkileri Müdürü Hayri Öğüt, köylülerle barışın büyük ölçüde sağlandığını, gittikleri yerlerde dostça karşılandıklarını belirterek, "Eskiden bu eylemlere 5 bin kişi katılırdı. Artık katılım sayısı 40 - 50 kişiye düştü. Son günlerde ise eylemler tamamen durdu. Eylemlerin en büyük destekçisi Narlıca köyünden 35 kişi çalışıyor madende" diyor.
             Öğüt, dünyada mevcut 800'ü aşkın altın madeni arasında çevreye en duyarlısının Ovacık olduğunu savunuyor. Öğüt, Orman Bakanlığı'nın izniyle 80 ve 100 yaşın üzerinde 2 bin 460 ağaç kesildiğini, bunların yerine 3 bin 800 ağaç dikildiğini söylüyor.
             EMNİYET ONDAN SORULUR
             Henüz çiçeği burnunda bir maden mühendisi Zeynep Devrik... Altın madeninde hem çalışanların iş emniyetini sağlıyor, hem de mesleki açıdan zengin bilgiler ediniyor.
             Avustralya'da teknik liseden mezun olan Figen Yavuz Dinçer, maden asistanı ve operatör olarak görev yapıyor. Patlayıcı operatörlüğü de yapan Dinçer, madene 15 dakikalık uzaklıktaki Dikili'de oturuyor.
             Bergamalı tekniker ve halen Açık Öğretim İşletme Bölümü'nde okuyan Lale Aslanboğa'nın görevi çevre asistanlığı. Günün belirli saatlerinde periyodik olarak siyanürlü atık havuzunun ve havadaki radyasyon oranını ölçüyor.
             Aşağı Kırıklar köyünden lise mezunu 24 yaşındaki Vildan Güleç kırıcı operatörü, Soğancı Köyü'nden 20 yaşındaki Güler Ersöz ise sıyırıcı operatörü olarak çalışıyor. Güleç ve Ersöz madeni tanımadan önce eylemlere katıldıklarını anlatıyor.
             Üç haftadır madende çalışan Özen Türkekul, Dokuz Eylül Üniversitesi'nden mezun genç bir jeoloji mühendisi...
             Hacettepe Üniversitesi İktisat mezunu Rezzan Cengiz ise madende yönetici asistanlığı yapıyor.
        Hablemitoğlu'nun yanıtını aradığı soru
             Yönetim Kurulu Üyesi Maden ve Metalurji Yüksek Mühendisi Orhan Güçkan, suikasta kurban giden Dr. Necip Hablemitoğlu'nun yaklaşık 2.5 yıl önce madeni ziyaret ettiğini belirterek, şöyle dedi:
             "Araştırmasını yapıp gitti. Daha sonra basılan kitabını İzmir'de zor bulduk. Bazı kitabevleri tehdit aldıkları için kitabı satmamışlar. Edindiğimiz bilgilere göre bazılarına da kitap gelmiş, ancak bir grup genç kitabın hepsini alıp gitmiş. Kitabın çıkışından 15 - 20 gün sonra birkaç tane bulabildik."
        Altın ve Ovacık'la ilgili rakamlar
         24 ton altın ve 24 ton gümüş rezervi bulunuyor.
         Hedef, yılda 3 ton altın ve 3 ton gümüş üretimi...
         Madenin işletme süresi 8 yıl olarak planlanıyor.
         Yılda 120 ton siyanür tüketiliyor.
         Atık havuzuna siyanür seviyesi 0.2 mg/litre atık deşarj ediliyor.
         Atık havuzunda 70 cm kalınlığında kil ve bunun arasında yüksek yoğunlukta polietilen jeomembran maddesi yer alıyor.
          ABD Hükümeti'nin madencilikten geliri yılda 491.7 milyar dolar.
          Amerika'da yılda 366, Avustralya'da 312, Kanada'da 166, Çin'de 177, Güney Afrika'da 464 ton altın üretiliyor.
          Ovacık, Cumhuriyet döneminin ilk altın madeni. Ovacık altın madeninde, Mayıs 2001'den bu yana deneme üretimi yapılıyor.
          Maden, Danıştay'ın yürütmeyi durdurma kararına rağmen, 20 aydır Bakanlar Kurulu'nun izniyle çalışıyor. Verilen izinler nedeniyle açılmış yaklaşık 12 dava mahkemelerde halen devam ediyor.
        ALTIN TÜYOLARI
             Genel Müdür İsmet Sivrioğlu, altının nerelerde bulunacağı konusunda bazı ipuçları verdi. Sivrioğlu'na göre, bir ülkede bulunan şehir, ilçe ve köy isimlerinde altın veya gümüş adı geçiyorsa oralarda mutlaka araştırma yapılması gerekiyor. Sivrioğlu, "Örneğin Kütahya'da Gümüşköy'de gümüş yatakları bulundu. Gümüşhane'de de gümüş yatakları var" diyor.
        ABD'nin olası müdahalesi öncesi Kuzey Irak'ta son hazırlıklar yapılırken, Türk Silahlı Kuvvetleri sınırdan iç bölgelere doğru uzanan stratejik noktalara konuşlanıyor. Türkiye sınırına 40 kilometre mesafede bulunan Dohuk bölgesindeki Bamerni kasabasındaki havaalanına da tank takviyesi yapıldı.
             BELİRSİZLİK İSTEMİYORLAR
             Olası savaşın kilit noktalarından olacak K. Irak'ta sıcak gelişmeler yaşanıyor. Kürtler harekâtın yapılacağına kesin gözüyle bakarken halk hazırlık yapmaya başladı. Bölge halkı Irak'taki ve dünyadaki gelişmelere kilitlenmiş durumda. Gelişmeler televizyon ve gazetelerden izleniyor, harekâtın bir an önce başlamasının bölgedeki ekonomik gelişmeler açısından da olumlu olabileceği savunuluyor. Belirsizlik ortamının uzaması durumunda bölgenin ekonomik dengesinin bozulacağı belirtiliyor.
             'SONRASI' KONUŞULACAK
             Önümüzdeki iki hafta içinde Erbil'de toplanacak rejim muhalifleri, ABD'nin müdahalesine sunulacak katkı konusunda bilgi alışverişinde bulunacaklar. Toplantıda sürgünde Irak hükümeti, ve Saddam sonrası geçici hükümetin kurulması ve hükümete başkanlık edecek kişinin belirlenmesi konularında uzlaşma aranacak.
             Harekâta aktif destek sunacak olan Barzani ve Talabani'ye bağlı peşmerge kuvvetlerine ABD'li askeri uzmanlar tarafından Süleymaniye ve Erbil bölgesinde savaş eğitimi verildiği öğrenildi. Petrol bölgesi Musul ve Kerkük sınırına peşmergeler sevk edilirken, bundan endişe duyan Saddam Hüseyin halen kontrolünde tuttuğu bölgeye büyük oranda askeri yığınak yapıyor. Irak, Kürtlerden gelebilecek saldırıyı püskürtmek için bölgeye yakın arazilerde tatbikatlar yapıyor. Özellikle Erbil yönünden gelebilecek bir saldırıyı önlemek için stratejik noktalara, tank dahil, ağır silahlar konuşlandırıldı. Bölgedeki asker sayısı da artırıldı.
             K. Irak'ta Kürt devleti kurulması endişesini taşıyan Türkiye, bölgede kapsamlı önlemler alıyor. Zaho, Duhok bölgelerinden Türkiye'ye sızmaları önlemek için Uludere, Çukurca ve Şemdinli sınır kesimlerinde yapılan askeri yığınak, iç kesimlere kaydırıldı.
             TÜRKLERİ İZLİYORLAR
             Kuzey Irak'taki Türk askeri varlığı, sınırın 40 kilometre içinde Serseng ve Bamerni bölgesinde kendisini hissettiriyor. Bölgede görüştüğümüz Kürtler, havaalanının uzun süreden beri Türk askerleri tarafından kullanıldığını ve çok sayıda tankın havaalanında bulunduğunu belirttiler. Bamerni'de yaşayanlar, her sabah Türk askerinin eğitimini, araçların havaalanına giriş çıkışını izlediklerini anlattılar.
             HELİKOPTERLER İNİYOR
             Serseng ve Bamerni kasabasının ortasında yer alan Saddam Hüseyin'in sarayının yakınındaki havaalanını görüntülemeyi başardık. 30'u aşkın tankın bulunduğu havaalanına uçak inemiyor, ancak ihtiyaç olduğunda helikopterler inip kalkabiliyor. 
             Bir bölümü Türkmenlerden oluşan ve kısa adı PMF olan Barış Gücü'nde yer alan sınırlı sayıdaki Türk askeri ve subayı, KDP-KYB çatışmasından sonra bölgedeki barışa katkıda bulunuyor.
             Bölgede KYB peşmergeleriyle Ansar El İslam örgütü arasında yaşanan çatışmalardan halk tedirgin. Daha önce şenliklerle kutlanan yılbaşı etkinliklerinin bu yıl sönük geçmesi dikkat çekiyor. İslamcı örgütlerin saldırı endişesini taşıyan halk, yılbaşını evinde geçirmeyi tercih ederken kutlamaların yapıldığı sınırlı sayıdaki eğlence yerleri ise Talabani'ye bağlı peşmergeler tarafından sıkı koruma altına alındı.
        PKK'lılara 'teslim ol' çağrısı
             Bölgede Türk varlığını hissettirmek amacıyla kurulan Radyo Güven'den yapılan anonslarla, teröristlere 'ortaya çıkın' deniliyor
             Talabani'nin çağrısı üzerine PKK'ya karşı ortak harekât başlatılması için Süleymaniye kenti yakınındaki Ranya kasabasının Çuvarkurna bölgesine yerleşen sınırlı askeri birlik de, halen bölgedeki faaliyetlerine devam ediyor. 
             Bölgede Türk varlığını hissettirmek ve PKK'lıların teslim olmasını sağlamak için "Güven" adıyla kurulan radyo da Türkçe yaptığı yayınları sürdürüyor. 
             MÜZİK VE HABER
             Süleymaniye'de bir KYB yetkilisi, 101.3 frekansından bir yıldır yayın yapan radyonun Ranya bölgesinde kurulduğunu ve Kifri, Kerkük, Musul ve Dohuk'a kadar geniş bir alanda sesini duyurduğunu belirtti. Radyoda ağırlıklı olarak müzik ve haber programlarına yer verilirken, zaman zaman PKK'lılara "teslim ol" çağrıları da yapılıyor. Çağrıda, Irak harekâtıyla birlikte adını KADEK olarak değiştiren PKK'ya yönelik olarak da kapsamlı bir operasyon yapılacağı vurgulanıyor. Operasyonun Amerika tarafından gerçekleştirileceği, harekât sırasında PKK'lıların bulundukları dağlık alanlara tonlarca bomba bırakılacağı vurgulanan çağrıda, "TSK'ya kısa zamanda teslim olunması" isteniyor. Teslim olacakların 1.5 yıllık yargı süreci sonrası serbest kalacakları belirtiliyor.
             FARK GÖZE ÇARPIYOR
             Kürdistan Demokratik Partisi'nin denetiminde bulunan Duhok ve Erbil'de yoğun bir ekonomik canlılık göze çarparken, Talabani'nin liderliğindeki Kürdistan Yurtseverler Birliği kontrolündeki Süleymaniye'de düzensizlik gözlemleniyor.
             Manisa Akhisar'da, 27 yıl önce 1500 dönüm üzerine kurulmak üzere sigara fabrikası temeli atıldı. Amaç bölgede yetişen tütünün işlenmesi ve istihdamdı.Ancak fabrika oy malzemesi olarak kullanıldı. Her seçim öncesi bitirileceği vaat edildi. Fabrikaya 2001 ve 2002 yıllarında birer trilyon lira ödenek aktarıldı.
             Bugüne kadar 220 trilyon lira harcanan fabrika bir türlü tamamlanamadı. Akhisarlılar tütün üretimini bıraktı, fabrikadan umudunu kesti, proje eskidi, ancak devlet her yıl düzenli ödenek aktarmayı sürdürdü. Yerel yönetimin, fabrikanın fakülteye dönüştürülmesi girişimi ise sonuçsuz kaldı.
             Fabrikanın depoları Akhisar Tütün İşletmeleri'nce kullanılırken, fabrika binası, 7 bloktan oluşan 42 dairelik lojman binaları, kreşi, sosyal tesisi büyük ölçüde tamamlandı ancak devri yılan hikâyesine döndü. Limak Şirketi'nin 1993'te ihaleyle yapımını üstlendiği fabrikada ısıtma sisteminde değişiklik yapıldı, kömürden fuel oile dönüştürüldü, yeni kazan dairesi inşa edildi. İnşaatın kalan kısmının bitirilmesi için ayrılan ödeneğin ise kırılan camlara ve akan çatının tamiratına harcandığı öne sürüldü.
             PROJE ESKİDİ BİLE...
             Fabrika Akhisarlının gözünde, devletin parasının boşa harcandığı ölü yatırım oldu. İnşaat bitse de üretim için fabrikaya yaklaşık 50 trilyon liralık teçhizat gerektiği vurgulandı.
             Akhisar'ın YTP'li Belediye Başkanı Erdoğan Kanburoğlu, fabrikanın üretime geçeceğine dair inançları kalmadığını belirterek, "Birkaç yıl önce inşaatın yüzde 98'inin bittiğini söylüyorlardı, şimdi yüzde 80 diyorlar. Fabrikanın projesi de çok eski. 1970'lerde kullanılan makinelere göre çizilmiş. Teknoloji ilerledi, devasa makinelerin yerini, küçük makineler aldı" dedi. Kanburoğlu, fabrika binasının yaklaşık 20 trilyon liralık bir masrafla kampus alanına dönüştürülebileceğini, bacasız sanayinin gelmesiyle Akhisar'ın çehresinin değişeceğini savundu.
             BAŞVURU OLURSA... 
             Celal Bayar Üniversitesi Genel Sekreteri Necmettin Yalçın ise fabrikanın fakülteye dönüştürülmesi için kendilerine resmi bir başvuru gelmediğini belirtirken, şunları söyledi: "Bu Akhisar halkının gönlünden geçen bir proje. Başvuru olursa senato görüşür. Fakülte için YÖK'ün onayı ve Bakanlar Kurulu kararı gerekir." 
             Adapazarı'nda devrilen ağacın altında kalan Hasan Bakkal (27), ambulans içinde kalbi durduğu için Adapazarı Devlet Hastanesi morguna konuldu. Ancak Bakkal, ağzındaki solunum tüpünün çıkarılması üzerine tekrar hayata döndü. Üzerine ağaç devrilen Bakkal'ı, kaldırıldığı Adapazarı Devlet Hastanesi'nde ilk müdahaleyi yapan doktor, durumu ağır olduğu gerekçesiyle İstanbul'a sevk etti. Ambulansla İstanbul Kartal Araştırma Hastanesi'ne götürülmek istenen Bakkal, yolda kalbi durdu ve öldü diye Adapazarı Devlet Hastanesi morguna bırakıldı. Gasilhane görevlisi Yusuf Yağcı, yıkamak ve kefenlemek için ağzındaki solunum tüpünü çıkardığı Bakkal'ın yaşadığını fark etti. Bunun üzerine Bakkal, yoğun bakıma alındı. Bakkal'a müdahale eden doktor Hüsamettin Ataseven, "Hastanın üzerine düşen ağaç nedeniyle yuttuğu kan, tüpün çıkarılmasıyla dışarı boşalmış. Bu yüzden tekrar kalbi çalışmış" dedi.
             Daha sonra Kartal Araştırma Hastanesi'ne sevk edilen Bakkal'a burada beyin ameliyatı yapıldı. Yoğun bakıma alınan Bakkal'ın durumunun kritik olduğu belirtildi.
             Bakkal'ın hayata dönmesine sevinen dayı Rıdvan Erkek, ihmali olanlardan şikâyetçi olacağını belirtti. Yeğeninin başından geçenleri anlatan Erkek, "Yaşadığına çok mutlu olduk ancak, morgdaki görevli yaşadığını anlamasaydı ne olacaktı. İnsan hayatı bu kadar ucuz mu? İhmali olanlardan şikâyetçiyim" dedi.
             Sağlık Bakanı Prof. Dr. Recep Akdağ, inşaat halinde bin 453 yarım vaziyette sağlık tesisi bulunduğunu belirterek, "Ne yazık ki, bunlar beklemede ve bu tesisleri tamamlamak için reel olarak kaç lira gerektiğini bilmiyoruz" dedi.
             Milliyet'i dün sabah kahvaltıda konuk eden Akdağ, eski Bakan Osman Durmuş'un "Çöle Düşen Yağmurlar" adlı kitabında konu edilen 57 ilde yarım kalmış 253 tesisi bitirmek için sadece 145 trilyon kaynak ihtiyacı bulunduğu yönündeki bilgilerin gerçekleri yansıtmadığını söyledi. Bu hesaplamanın inşaata başlandığı ilk dönemde Bayındırlık ve İskân Bakanlığı'nın fiziki gerçekleşme hesaplamalarıyla yapıldığını vurgulayan Akdağ, şöyle devam etti:
             Siyasi eğilimler etkili oldu
             "Ama bu hesaplamalar o tesis için en başta öngörülen kaynaktan yapılan harcamaya göre yapılıyor. Eğer o tesise 100 milyon liralık bir kaynak düşünüldüyse ve bugüne kadar 30 milyon lira harcandıysa 'Bu tesiste yüzde 30'luk fiziki gerçekleşme sağlanmış' deniliyor. Oysa aradan geçen yıllarda artık o tesisi bitirmeye 100 milyon lira yetmiyor." Akdağ, yarım kalan yatırımlara "siyasi çıkar ve eğilimler" nedeniyle imza atıldığını vurguladı.
             Aşırı ilaç tüketimine neşter
             İlaç fiyatlandırılması yapılırken asıl kaygı duyması gerekenlerin sosyal güvenlik kuruluşları olduğunu ifade eden Akdağ, "Çünkü en büyük ilaç alıcısı olan bu kuruluşlar, sektörle pazarlık masasına oturmalı. Tabii KDV oranı da mutlaka aşağı indirilmeli" dedi. Akdağ, hazırlayacakları tanı / tedavi protokollerinde Türkiye'de en çok tüketilen ilaçlar olan antibiyotikler başta olmak üzere ilaç reçete edilmesine genel koşullar koyacaklarını açıkladı.
             Gazetemiz Sorumlu Yazı İşleri Müdürü Eren Güvener'in trafik kazasında kaybettiği oğlu Onur Güvener için Kazasker Lions Kulübü tarafından gerçekleştirilen "Öykü Anlatı Yarışması"nın bu yıl beşincisi düzenleniyor. Özel Bilfen İlköğretim Kurumu'nun da katkılarıyla düzenlenen "5. Onur Güvener Öykü Anlatı Yarışması"nda öykü konusu serbest olacak. İlköğretimin, 3, 4 ve 5. sınıflarından seçilen öğrencilerin sesinden okul yöneticilerince hazırlanan öykü kasedi posta ya da kargo yoluyla "Nadirağa Sok. No: 26, Daire: 15 Göztepe - İstanbul" adresine gönderilecek. Yarışmaya katılmak isteyenler internetten "baskan@kazaskerlions.com" ya da "filiztosyalı@superonline.comödan veya 0 - 212 - 5277476 numaralı fakstan bilgi alabilecek.
             ABD'nin olası Irak harekâtı sırasında yaşanacak "göç hareketi"ni kontrol altında tutmak amacıyla harekete geçen Türkiye, bölgede önemli düzenlemeler yapmaya başladı. Göç kapsamında kamplarda görev yapacak 3 bin 372 personel "yurtdışı görevli" statüsünde çalışacak. Ana karargâhı Malatya'da kurulu bulunan 2. Ordu Komutanlığı Silopi'de büyük karargâh oluşturdu.
             Başbakanlık Müsteşarı Fikret Üçcan'ın başkanlığında önceki gün Başbakanlık'ta yapılan geniş katılımlı toplantıda yaşanacak insan hareketleriyle ilgili son değerlendirmeler yapıldı. Altı ilin valisinin tüm hazırlıklarını tamamladıkları ve önümüzdeki haftadan itibaren personel görevlendirmesine başlayacağı kaydedildi. Olası harekâtta yaşanacak göçün önlenmesi amacıyla Kuzey Irak'ta iki ayrı düzlemde oluşturulacak 12 yurtdışı kampta görev alacaklar için önümüzdeki günlerde Bakanlar Kurulu kararnamesi çıkarılacak. 
        
        
        
