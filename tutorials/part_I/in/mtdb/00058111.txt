                       
        Hanene Ay Doğacak
        Şebnem İşigüzel
           1993
           
             ÖYKÜLER
                   
        
        SEVGİLİ BAYAN ARVADAK...

        Geldiğin günü çok iyi hatırlıyorum:
        Lâboratuar deneylerim daha yeni bitmiş, sıra kadavra üzerindeki çalışmalara gelmişti. Başkanın verdiği davette cam gibi cilâlanmış döşemeler üzerinde kayıp da kırdığım sol bacağım yüzünden her gün hastaneye gidip kadavra üzerindeki çalışmayı gözüm yemiyordu. Beni çok seven eski bir hocamın yardımıyla lâboratuarıma bir kadavranın gönderilmesi için gerekli izinleri almak çok zor olmadı. Yalnız kadavranın gelmesi iki gün gecikti. Üstelik ikinci gün arayıp kadavranın cinsiyetinin benim için fark edip etmeyeceğini sordular.
        Oysa kıçlarını kaldırma zahmetine katlansalardı kendilerine bıraktığım dosyada yapacağım deneylerin üreme organlarıyla ilgili olduğunu, gönderilecek kadavranın cinsiyetinin de önemle "dişi" olması gerektiğini görebilirlerdi.
        Telefonda kadavranın cinsiyetinin önemli olup olmadığım soran cılız ve uyuşuk sesli doktor - büyük bir olasılıkla ergenlik çağında ses tellerinde meydana gelen bir rahatsızlık dolayısıyla hâlâ küçük bir kız çocuğu gibi konuşuyordu-, uzun uzun kadavralarla cinsel ilişkiye giren öğrenci ve morg görevlilerini anlatmaya başlayınca sinirlendim ve ona, "Kadavrayı en kısa zamanda göndermezseniz gelip sizi öldüreceğim. Öldürmekle de kalmayıp cesedinizi kadavra niyetine kullanacağım," dedim.
        Asistanım söylediklerime gülüyor, bir yandan da elindeki notları temize çekmeye çalışıyordu. Öğle yemeğinden sonra kadavra üzerinde yapacağımız çalışmayı asistanıma anlatırken kapı çaldı. Aklıma aradığımız sekreter için gazeteye verdiğimiz ilân geldi. Bir sürü kadınla görüşmek zorunda kalacağımı düşündüm. Üstelik çoğuna aynı soruları soracaktım:
        "Daha önce nerede çalışıyordunuz?"
        "Hangi okuldansınız?"
        "Nerede oturuyorsunuz?"
        "İstediğiniz ücret nedir?"
        "Biz yoğun bir tempoyla çalışırız, umarım bize ayak uydurmakta güçlük çekmezsiniz. Çalışma saatlerinin uzaması sizin için problem yaratır mı?"
        Bu soruları çoğaltabiliriz. Hatta sözcüklerin yerlerini değiştirip de sorabiliriz. Ama inanın, yanıtlar hep aynı olacaktır. Soruları sürekli tekrarladığınızı fark etseler bile utangaç ifadelerini bir kenara bırakıp sinirlenmez, sıkıldıklarını belli etmezler. Heyecandan ara sıra nazikçe boğazlar temizlenir, dudakların üzerlerinde biriken ter damlacıkları rujların dağılmamasına özen gösterilerek hafifçe siliniverir. Onların yanıtları karşısında yüzlerine ilgisizce bakarsanız gözlerindeki umutsuzluk ve çaresizlikle karşılaşırsınız. Açlıktan nefesinizin koktuğu işsizlik günlerinizi hatırlamanız zor olmaz. Karşınızdakine "Sizi işe alıyorum," demek geçer aklınızın bir köşesinden. Sonra yarım saat, üç saat, bir gün, üç gün önce görüştüğünüz sekreter adaylarının umutsuzluğunu, çaresizliğini düşünürsünüz. Onların karşısında olmak yerine onların yerinde olmayı hayal edersiniz. Konuşmayı biraz uzatır, işlerin yoğunluğundan filân söz edersiniz. Ama bir türlü, "Ben de yıllar önce sizin gibi..." diye başlayan bir cümle kuramazsınız. Kursanız bile sonunu çok başka bir biçimde bitirirsiniz.
        Asistanım kalın camlı gözlüklerinin ardından görünen bulanık anlamsız gözlerini bana çevirdi:
        "Yeni sekreter adayımız mı geldi dersiniz?"
        Kapıyı ben mi, yoksa daha sonra benim gibi sana âşık olan asistanım mı açtı, şimdi hatırlamıyorum, ama gelen sendin.
        Seni ilk gördüğümde...
        Ben seni ilk gördüğümde öykünü merak ettim. Saçlarının rengi kız kardeşiminkiler gibiydi. Kızılla siyah arası. Kimbilir güneşte ne güzel görünürlerdi. Kız kardeşim saçlarını evde kendisi boyardı. Ama sen saçlarını evde boyayan kadınlara benzemiyordun. Uzun parmaklı, ince derili ellerine biz cerrahların giydiği türden saydam eldivenler geçirip aynanın karşısında saatlerce oturup hazırladığın boya bulamacını saçlarına sürecek türden kadın değildin.
        Sen kenarlarına renkli dergilerden kesilmiş kadın fotoğraflarının iliştirildiği üçüncü sınıf kuaför aynalarının karşısında acemi bir çırağa - boyayı alnına ve ensene sıçratmamaya çalışarak- saçlarını boyatıyor olmalıydın. Gerçek rengi mutlaka sokaklardaki su birikintilerinin soluk kahverengisi gibi bir şey olmalıydı. Bembeyaz teninle bu saç renginin uyuşmadığını ilk sen mi fark etmiştin, yoksa ödünç elbise aldığın 10 numaradaki şeker tüccarının metresi mi? Önce dikkat çekmek için saçlarını sarıya boyatmış olmalısın. Sarı saçlarınla aynaya ilk baktığında yüzünü fark edememiştin, öyle değil mi? Yüzünü egemenliği altına alan solgunluğu, takma kirpikler, koyu renk rujlar ve renkli pudralarla yenebilirdin. Zaten şeker tüccarının metresini bulduğu, o zamanlar arasıra yattığın müşteriler de, yatakta masum bir kız değil, işbilir bir fahişe görmek istemiyorlar mıydı? Peki sen kendini öyle mi görmek istiyordun? Hani o göbekli geniş burunlu, kırmızı yüzlü olanı, bir keresinde senden ters ilişki istemişti. Tıpkı ilk kez sevişmek zorunda olduğun erkeğe yaptığın gibi ona da karşı koymuştun. Sana o zaman,
        "Bu saman sarısı saçların, takma kirpiklerin ve kelebek kanadı gibi boyalı dudaklarınla daha önce de arkadan vermiş olmalısın" mı demişti?
        Belki çamurlu su rengindeki saçlarınla ortalıkta dolaşıp fahişelik yapsaydın o adam seninle tıpkı küçük bir kızla sevişir gibi sevişebilirdi.
        Adam gittikten sonra banyoya girmiştin. Bütün vücudunu kızarıncaya kadar ovalamıştın. Kertenkelelerin değiştirdiği derileri duvar diplerinden topladığın çocukluk günlerini hatırlamıştın. Sonra sen de bir kertenkele oluverip o göbekli, geniş burunlu, kırmızı yüzlü adamın öptüğü, ellerini gezdirdiği ince beyaz derinden ve hatta ruhundan kurtulmak istemiştin. Bunu yapamayacağını biliyordun. Ama en kolayı şu saman sarısı saçlarından ve takma kirpiklerinden kurtulmaktı. Hemen oracıkta kafanı bir güzel tıraşlayıvermiştin. Kendini o halinle yeni doğmuş bebeklere benzetmiştin. Artık kimse kel kafalı bir fahişe ile sevişmek istemezdi. (!)
        Mutluluğun uzun sürmedi, bir yıl boyunca kafanda uzun siyah bir perukla dolaşıp durdun. Bir akşam üstü de başındaki o komik perukla fahişe olmadan önce (sadece basım evinde çalışan, mürekkep kokan sevgilinle yattığın günlerde) çalıştığın markete girdin. Kâğıt mendil, şeker, çikolata aldın. İki yıl öncesine kadar senin oturduğun kasanın başında genç bir kız oturuyordu. Saçları seninkinden çok daha koyu bir çamurlu su rengindeydi. Sıra sana geldiğinde,
        "Prezervatif yok mu bu markette?" diye sordun.
        Tıpkı bir akşam üstü, adamın birisinin sana bu soruyu sorduğunda şaşırıp utandığın gibi karşındaki kasiyer kız da utancından kafasını neredeyse kasanın içine sokacaktı. Hele kasiyer kızların başında duran görevli, "Bayan ne soruyor?" diye ona seslendiğinde ne yapacağını bilemez haldeydi. Göz göze geldiğinizde iki yıl öncesine kadar çamurlu su rengindeki saçlarınla bu kasanın başında oturduğunu tahmin edemeyeceği komik siyah peruklu sana, ne istediğini yüksek sesle görevliye söylemeni dileyen bir ifadeyle baktı. Oysa sen inatla onun söylemesini bekliyordun. Sonunda kazandın. Genç kız kıpkırmızı olmuş yüzüyle adama bakmadan, 
        "Prezervatif var mı? diye soruyor," dedi.
        Adam, hayır anlamında başını salladı. Paranın üstünü aldığında kasiyer kıza gülümsemiştin, ama o sana öyle kızgındı ki yüzüne bile bakmadı. Kalabalık caddede bir süre yürüdükten sonra geri dönüp hızla markete girdin. Utangaç kasiyer kızın başında dikildin. Bu kez yüzüne bakıyordu ve tekrar onu utandıracak bir şey sormandan korkar gibiydi. Oysa sen onun saçlarını okşayıp,
        "Sakın saçlarını sarıya boyayıp takma kirpikler takma ve hep kasiyer kız olarak kal," dedin.
        Belki senin arkandan deli olduğunu düşünmüştür, ama sen dışarı çıktığında rahatlamıştın.
        O yılın sonunda mı uzayan saçlarını şimdiki rengine boyatıp komik peruğunu çıkarıp atmıştın?
        Sonra bir adam çıktı ve sana âşık oldu. O küf kokan apartmandan da taşınmıştın. Eskiden sokaklarda müşteri bulabilmek için giymek zorunda kaldığın bütün giysilerini de bir bavula doldurup atmıştın. Artık öteki kadınlardan pek farkın yoktu. Saçlarının diplerinden çamurlu sulara benzeyen kendi saçların da görünür olmuştu. Anlaşılan boya zamanı geçen saçlarını eski rengine döndürmeye çalışıyordun.
        Sen geldiğinde ben uzun zamandır böyle şeyler hissetmediğimi düşündüm. Neden bilmem, hüzünlendirdin beni. Beni hüzünlendiren kadınlara âşık olurum.
        Öykün pek çok kadınınki gibiydi. Aslında çok daha farklı olabilirdi. Ama sen öyle istemedin. Göz göze geldiğimizde anlamıştım seni ne çok kırdıklarını. Alnında derin çizgiler vardı. Sonra bütün bu derin yatay çizgiler kaşlarının tam ortasından geçen daha kuvvetli bir çizgiyle bölünüyorlardı. Büyük bunalımlar yaşadın, öyle değil mi? Fahişelik yaparken yaşadıkların, o yaşantılarla ilgili bunalımlardı ve sen bunlara alışmıştın. Oysa o adamla evlenip saçlarının rengini eski rengine döndürmeye çalışırken birden değiştiğini fark ettin. Derisini değiştirmeye çalışırken debelenip duran kertenkeleler gibiydin. Hani bir keresinde metroda eski müşterilerinden birisiyle, geniş burunlu kırmızı suratlı, senden sürekli ters ilişki isteyenle karşılaşmıştın. Seni tanımamıştı. Nasıl tanıyabilirdi ki... Artık saçların saman sarısı değildi. Üstelik takma kirpiklerin de yoktu. Dikkatli dikkatli bakmıştın adama. O da şaşırıp başını çevirmişti ve hâlâ seni tanıyor gibi görünmüyordu. Yanına yaklaşıp saati sorduğunda, öteki kadınlara olduğu gibi sana da nazikçe yanıt vermişti. Bu kez sen,
        "Beni tanımadın mı?" demiştin.
        Şaşırmıştı, ama tanıyamamıştı gerçekten...
        Sonra sen adamın gözlerinin içine baka baka konuşmaya devam etmiştin:
        "Hani şeker tüccarının metresi getirmişti seni bana. Ters ilişki istemiştin... O zaman saman sarısıydı saçlarım, belki ondan tanıyamadın."
        Zavallı adamı ne çok şaşırtmıştın. Yanından hızla uzaklaşırken sen kahkahalar atıyordun.
        Eve geldiğinde kocanla aranda, "Bu akşam üstü metroda" diye başlayan bir konuşma geçmiş miydi?
        Geçmişti... Ve kocan çok sinirlenmişti. Oysa sen gülüp geçmesini bekliyordun, öyle değil mi?
        Asistanımla birlikte seni lâboratuarın en güzel köşesine yerleştirmeye karar veriyoruz. O köşede muhteşem soluk gri bir ışık var ve bu ışık senin boynuna, yüzüne dökülüyor. Saçların hafif ıslak. Tıpkı yağmurun altında uzun süre yürüyüp de ıslanmış, sonra bodrum katlarındaki loş kafelerin birisinde kahve içerken hafifçe kurumuş gibi.
        Ben yağmurda yürümesini sevmem. Doktorluğa başladığım ilk yıllarda küçük bir sevgilim vardı. Yağmurda ıslanmasını severdi. Benim geniş yakalı pardösüm, çadır gibi şemsiyem ona gülünç gelirdi. Bu yüzden yağmurlu havalarda benden üç adım önde yürürdü. Gözlerini kısıp başını gök yüzüne kaldırdığında yağmur damlacıkları yanaklarından boynuna doğru kayardı. Sonra ben o kızı terk etmiştim. Yıllarca aynı şehirlerde yaşadık. Bana mektuplar da yazmıştı. Ben hiçbir mektubuna karşılık vermedim. Telefonunu da biliyordum, ama onu hiç aramadım. Sevmediğimden, ondan nefret ettiğimden değil, çok başka şeylerden, tanımlayamadığım şeylerden dolayı arayamıyordum onu. Oysa terk ettiğim o küçük kız beni tanıdığım bütün kadınlardan daha çok sevmişti. Oysa, ilk buluşmamızda -boşalttığımız şarap şişesinin üzerine yazılar yazdığı o gece- onu öperken, bana "Seni seviyorum " demişti de ben "Beni tanıyor musun?" diye sormuştum. "Tanıyorum," demişti, ama biliyorum, daha doğrusu çok sonraları öğrendim: Tanımak, sevmek demek değildi.
        Onunla konuşmalıydım. Ancak o zaman inanabilirdi her şeyin bittiğine. Ama ben konuşmasını sevmem. İçe kapanığımdır. Çünkü ben kendimi, sözle eylem arasındaki bağı koparmayan insanlardan sayarım. Bilmiyorum, belki de evlenmeliydim o kızla. Suskunluğuma, içe kapanıklılığıma, her şeye katlanabilirdi o küçük kız, bu sevgiyle. Belki de başlangıçta yağmurun altında ıslanarak yürümeliydim. Sonra beyaz şarabı bile yüzünü buruşturarak içerken, yatakta bakireliğini gizleyip bana uydurduğu yalanlara inanmamalıydım. Belki de her şeyi anlatmak için bana geldiği o soğuk kış gecesi onu affetmeliydim. Sevgili Bayan Arvadak, bana neleri hatırlattın, görüyor musun? Sana Bayan Arvadak diye seslenmek benim ve asistanımın çok hoşuna gitmişti.
        İki yıldan bu yana birlikte çalıştığım asistanıma anılarımı anlatmaya başladım (senin aramıza katılmanla birlikte). Belki biraz da onu rahatlatmak için kadavralar üzerinde çalışmanın beni ne kadar çok rahatsız ettiğinden söz ettim. Kadavralara neşteri her vuruşumda onları yeniden öldürüyor duygusuna kapıldığımı, bazan bu duygunun yoğunlaştığını ve elimin altındaki kadavranın çığlıklar atarak yüzünü inanılmaz bir acıyla buruşturduğunu görür gibi olduğumu anlattım ona...
        Şimdi deneyimli bir cerrah ve araştırmacı olarak kadavraları korkusuzca kesip biçiyorum. Ama onlar her seferinde çığlıklar atıyorlar, yüzlerini acıdan buruşturuyorlar. Ben artık çığlıklarını duymazlıktan, yüzlerini görmezlikten geliyorum. Öğrenciliğimin ilk yıllarında da tıpkı şimdi olduğu gibi her gün pek çoğunu kesip biçtiğimiz kadavraların öykülerini merak ederdim. Her ne kadar onlar için hayal dünyamın kapılarını ardına kadar açıp bir öykü uydursam da gerçekler hep giz olarak kalırdı. Gizleri çözecek ip uçları ise morg görevlilerindedir: Onlar, çoğu kadavranın kim olduğu, nasıl öldürüldüğü konusunda her şeyi bilebilirler. Hatta çoğunun bu cesetlerle duygusal ve cinsel ilişkileri de vardır.
        İçlerinden birisi bir kadavraya sırılsıklam âşıktı. Bunu benden ve morgdaki iki görevliden başka bilen de yoktu. Her gün morga gelir gelmez, sevgili kadavrasının bulunduğu demir çekmecelerden birisini açar, şefkatle saçlarını, yüzün okşardı. Bir keresinde onu kadavrasıyla konuşurken yakalamıştım. Sonra öteki morg görevlileri bir cinayete kurban giden bu kadın cesedinin katilini aradığını söylediler. Katili hâlâ bulamadığını, ama kadının geçmişiyle ilgili her şeyi öğrenip öldürülünce kapı komşusuna kalan kedisini de bakmak için onun aldığını söylediler.
        Ne üzücüdür ki, bu orta yaşlı morg görevlisi, âşık olduğu kadavranın katilini bulamadan tutuklanıp hapse girdi. Hapse girdi, çünkü her zamanki gibi demir çekmeceyi çekip de içinde sevgili kadavrasını bulamadı. Onun yan odada hocalar ve stajyer öğrenciler tarafından kesilip biçildiğine tanık olunca da üçünü ağır yaralamış, birisini de oracıkta öldürüvermiş. Ben ve arkadaşlarım o sırada başka bir odada başka bir kadavranın üzerinde inceleme yapıyorduk. Çığlıkları duyar duymaz koşmuştuk. Ortalık kan içindeydi. Orta yaşlı morg görevlisi kadavranın üzerine kapanmış, onu yeni kaybetmişçesine ağlıyordu.
        Öbür hikâyeye gelince... Hocalardan birisiyle kadavra üzerinde yaptığımız uygulamanın yanlış olduğunu tartışıyorduk. Sonuçta morga inip hatamızı kadavra üzerinde tartışmaya karar verdik. Vakit geçti. Aşağıya indiğimizde ortalık her zamanki gibi soğuk ve sessizdi. Yalnızca sessiz değildi, kesik soluk alıp vermeler duyuluyordu; sesin geldiği yana yöneldiğimizde morg görevlilerinden birisinin bir kadın kadavrasının üzerinde ileri geri gidip geldiğini, onunla seviştiğini gördük. Hocamız dehşetle bağırdığında görevli neye uğradığına şaşırdı. Hocamızın,
        "Bunu nasıl yapabilirsin?" sorusuna çok kısa bir yanıt vermişti:
        "Üzerlerine sıcak su dökünce gevşiyorlar."
        Bu anılar asistanımı oldukça ilgilendirdi.
        İşte Sevgili Bayan Arvadak, cerrahlık böyle bir meslektir... Sana saçlarını eski rengine döndürmekten vazgeçip neden tekrar boyadığını sormayacağım. Senin öykünü anlatmak da istemiyorum. Acaba asistanım da senin çarpık gülümsemene, hüzünlü gözlerine mi âşık oldu dersin? Şimdiye kadar hiç cinsel ilişkisi olmadığına bahse girerim. Eminim rüyalarına girip onunla sevişen kadın da sensindi. Sana olan aşkımı ona belli etmemeye çalışıyorum. Oysa o gençliğin verdiği deneyimsizlikle bütün duygularını ortaya döküyor.
        
        
        